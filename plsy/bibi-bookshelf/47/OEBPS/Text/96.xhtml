<html xmlns="http://www.w3.org/1999/xhtml">
<head>
  <title>96.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x96">
    <h1 class="bolum-ismi" id="toc-anchor" xml:lang="tr"><span class="bolum-ismi">96</span></h1>

    <p class="duz" xml:lang="tr"><span class="duz">– Gülünç.</span></p>

    <p class="duz" xml:lang="tr"><span class="duz">– Sadece sana neler olduğunu anlatıyorum.</span></p>

    <p class="duz" xml:lang="tr"><span class="duz">– Hepiniz soytarısınız.</span></p>

    <p class="duz" xml:lang="tr"><span class="duz">Manon nezleli gibiydi, sesi genizden geliyordu. Ona Hôtel-Dieu’de olanları anlatmıştım. Ayakları çıplak, yatağın üzerine bağdaş kurarak oturmuştu. Odayı kendine göre düzenlemişti. Yatak buruşmamıştı bile. Birkaç gün içinde, Manon daireme kendi damgasını vurmuştu ve vurmaya da devam edecekti anlaşılan, her gün evi temizliyordu.</span></p>

    <p class="duz" xml:lang="tr"><span class="duz">– Oradakiler çok ciddi insanlara benziyorlardı.</span></p>

    <p class="duz" xml:lang="tr"><span class="duz">– Hayatımı delilerle geçirdim. Annem ve duaları, Beltrekin ve makineleri... Ve şimdi de siz, polisler, siz daha da kötüsünüz!</span></p>

    <p class="duz" xml:lang="tr"><span class="duz">Beni de bilinçli olarak saldırganların safına yerleştirmişti. Sesimi çıkarmadım. Manon yatağın üzerinde kararsızlık içindeydi, ellerini bacaklarının üstüne koymuştu. Alacakaranlık belli belirsiz yüzünü aydınlatıyordu; yanaklarının kavisi, iki yana dökülen saçlar, siyah gözler. Dışarıda, simsiyah bir yağmur sessizce yağıyordu.</span></p>

    <p class="duz" xml:lang="tr"><span class="duz">– Yine de, diye devam etti. Luc’ün bu yaşadıkları benim de aynı şeyleri yaşadığımı göstermez.</span></p>

    <p class="duz" xml:lang="tr"><span class="duz">– Haklısın. Ama annenin öldürülmesi bize böyle bir negatif deneyimi düşündürüyor. Katil bu tür psişik bir travmanın etkisinde harekete geçmiş olabilir ve...</span></p>

    <p class="duz" xml:lang="tr"><span class="duz">– Katil ben miyim?</span></p>

    <p class="duz" xml:lang="tr"><span class="duz">Cevap vermedim. Manon’un tam karşısına oturdum.</span></p>

    <p class="duz" xml:lang="tr"><span class="duz">– Yargıç bütün olasılıkları göz önünde bulunduruyor, dedim güven verici bir ses tonuyla. Bu tür şeylere duyarlı ve...</span></p>

    <p class="duz" xml:lang="tr"><span class="duz">– Hepiniz kaçıksınız.</span></p>

    <p class="duz" xml:lang="tr"><span class="duz">– Elinde hiçbir şey yok, anlıyor musun? Ne bir ipucu, ne de bir sebep...</span></p>

    <p class="duz" xml:lang="tr"><span class="duz">– Bu durumda, geriye bir tek küçük yetim kız kalıyor.</span></p>

    <p class="duz" xml:lang="tr"><span class="duz">– Tasalanma. Magnan seni sorguladı. Sarrazin raporunu yazdı. Herkes iyi niyetine inanıyor.</span></p>

    <p class="duz" xml:lang="tr"><span class="duz">Kafasını salladı, ancak ikna olmamıştı. Saçları, sakin iki nehir gibi başının iki yanından aşağı dökülüyordu.</span></p>

    <p class="duz" xml:lang="tr"><span class="duz">– Peki Luc, bütün bunları neden yapıyor?</span></p>

    <p class="duz" xml:lang="tr"><span class="duz">– Soruşturmasının sonuna kadar gitmek istiyor. Annenin öldürülmesinin Işıksızlarla alakalı olduğundan emin.</span></p>

    <p class="duz" xml:lang="tr"><span class="duz">– Ve benim de bu kokuşmuş güruha ait olduğuma inanıyor. Annemin katili olduğumu düşünüyor.</span></p>

    <p class="duz" xml:lang="tr"><span class="duz">Bu bir soru değildi. Devam etti:</span></p>

    <p class="duz" xml:lang="tr"><span class="duz">– Sonuç olarak, herkesi ikna etmek için benim de böyle bir deneyden geçmem mi gerekiyor? Hipnoz altında geçmişi yaşamam mı lazım?</span></p>

    <p class="duz" xml:lang="tr"><span class="duz">– Böyle bir yöntemi düşünmek için çok erken.</span></p>

    <p class="duz" xml:lang="tr"><span class="duz">Çok geçmeden, Manon’un beni tuzağına düşürdüğünü anladım. Sadece benim böyle bir olasılığı daha önceden düşünüp düşünmediğimi öğrenmek istiyordu. Faka basmıştım, hiç sesimi çıkarmadım.</span></p>

    <p class="duz" xml:lang="tr"><span class="duz">– Hepiniz siktirin, diye homurdandı. Asla sizin saçmalıklarınıza razı olmayacağım.</span></p>

    <p class="duz" xml:lang="tr"><span class="duz">Kendini sırtüstü yatağa attı, sonra yüzünü yastıkla kapattı. Kazağı sıyrılmış, göbeği görünmüştü. Ürperdim. Bu gerginliğin ortasında bile arzularım uyanmıştı, aslında Manon’un yanındayken hep uyanıyordu. Ancak aramızda böyle bir şey artık söz konusu olamazdı. Ben de diğerleri gibi onun düşmanıydım.</span></p>

    <p class="duz" xml:lang="tr"><span class="duz">Birden yatakta doğruldu, yastığı kenara attı. Gözlerinden yaşlar boşanıyordu</span></p>

    <p class="duz" xml:lang="tr"><span class="duz">– SİKTİR GİT, DEFOL!</span></p>

    <p class="duz-ilk-paragraf" xml:lang="tr"><span class="duz">36 numaraya doğru yol alıyordum.</span></p>

    <p class="duz" xml:lang="tr"><span class="duz">Yeni kiralık arabamda düşüncelerimi toparlamaya çalışıyordum. Paris’e döndükten sonra, Manon’un üniversitede hangi dersleri aldığını ve cinayet sırasında nerede olduğunu araştırmıştım. Zamorski doğru söylüyordu. Cinayetin işlendiği varsayılan dönemde, yaklaşık bir hafta boyunca onu gören olmamıştı. Magnan’la karşılaşmadan önce onu sorguya çeken İsviçre polisiyle telefonda konuşmuştum. Manon, cesedin bulunmasından iki gün sonra, 29 haziranda evinde ortaya çıkmıştı. Son günlerde nerede olduğunu, ne yaptığını açıklayamamıştı.</span></p>

    <p class="duz" xml:lang="tr"><span class="duz">Üniversitede aldığı derslere gelince, Polonyalı bir kez daha haklı çıkmıştı. Faksla bütün derslerinin bir dökümünü almıştım. Bir “biyoloji, evrim ve koruma” mastırı, buna ek olarak toksikoloji, botanik ve entomoloji sertifikaları. Ayrıca bir de farmakoloji lisansı. Bu hiçbir şeyi ispatlamıyordu, Manon’un, annesininki gibi bir insan bedenine işkence edebilecek durumda olduğunu göstermenin dışında.</span></p>

    <p class="duz" xml:lang="tr"><span class="duz">Corine Magnan da tüm bunları biliyor olsa da bu doğrudan Manon’a karşı kullanılabilecek bir kanıt değildi. Yargıç işin peşini bırakmış olmalıydı. Hatta dosyayı rafa bile kaldırmış olabilirdi. Ama şimdi, Luc’ün bu “gösterisi” bütün şüpheleri yeniden canlandırmıştı. Manon, 1988’deki NDE’si sırasında “bir şeyler” görmüş müydü? Eskiden yaşadığı bu deneyim, onu Agostina gibi değiştirmiş miydi? Şiddet yanlısı, acımasız, intikamcı bir ikinci kişiliği maskeleyen bir şizofreniyi açığa çıkarmış olabilir miydi?</span></p>

    <p class="duz" xml:lang="tr"><span class="duz">Ofisime girdim ve topladığım onca belgeyi evrak dolabıma koydum. Telesekreterimde bir sürü mesaj vardı, ikisi Nathalie Dumayet’ye aitti. Bu sabahki seansın sonuçlarını öğrenmek istiyordu. Döndüğümden beri Dumayet surat asıyordu. Ne ortadan kayboluşum ne de döndükten sonra yaptığım kısa ve özlü açıklamalar konusunda bir değerlendirme yapmıştı.</span></p>

    <p class="duz" xml:lang="tr"><span class="duz">Hemen odamdan çıktım.</span></p>

    <p class="duz" xml:lang="tr"><span class="duz">Bu angaryadan bir an önce kurtulmalıydım.</span></p>

    <p class="duz" xml:lang="tr"><span class="duz">Birkaç kelimeye sabahki deneyi özetledim. Daha fazla bilgi alması için Levain-Pahut’u aramasını söyledim. Bana çay teklifinde bulunduğunda odasından çıkmak üzereydim. Teklifini geri çevirdim.</span></p>

    <p class="duz" xml:lang="tr"><span class="duz">– Kapıyı kapatınız.</span></p>

    <p class="duz" xml:lang="tr"><span class="duz">Bunu gülerek, ancak itiraz kabul etmeyen bir ses tonuyla söylemişti.</span></p>

    <p class="duz" xml:lang="tr"><span class="duz">– Oturunuz.</span></p>

    <p class="duz" xml:lang="tr"><span class="duz">Karşısındaki koltuğa yerleştim. Açık renkli güzel gözleriyle bana baktı.</span></p>

    <p class="duz" xml:lang="tr"><span class="duz">– Siz, tüm bunlar hakkında ne düşünüyorsunuz?</span></p>

    <p class="duz" xml:lang="tr"><span class="duz">– Bu psikiyatrların işi. Herhangi bir araz kalmadan bundan kurtulmak mümkün mü öğrenmek lazım ve...</span></p>

    <p class="duz" xml:lang="tr"><span class="duz">– Bazı arazların kalması söz konusu. Siz Luc’ün bu deneyimden arazsız kurtulacağını mı düşünüyorsunuz?</span></p>

    <p class="duz" xml:lang="tr"><span class="duz">Cevap vermedim, dudak bükmekle yetindim. Ona sadece soruşturmamın ana hatlarından bahsetmiştim. Simonis, Gedda, Rihiimäki dosyaları ve ortak noktaları. Satanist cinayetleri anımsattım, ama Işıksızlardan ve Kölelerden söz etmedim.</span></p>

    <p class="duz" xml:lang="tr"><span class="duz">Yine de o konuya girdi:</span></p>

    <p class="duz" xml:lang="tr"><span class="duz">– Ben Şeytan’a inanmam. Hem de sizden daha fazla, çünkü ben Tanrı’ya da inanmam. Ama böyle bir halüsinasyonun, bunu yaşayan kişiyi bu tür eksantrik bir cinayeti işlemeye itebileceği düşünülebilir.</span></p>

    <p class="duz" xml:lang="tr"><span class="duz">Sustum.</span></p>

    <p class="duz" xml:lang="tr"><span class="duz">– Sadece sizin vardığınız sonuçları açıklamanızı istiyorum.</span></p>

    <p class="duz" xml:lang="tr"><span class="duz">– Açıkladığımı sanıyordum.</span></p>

    <p class="duz" xml:lang="tr"><span class="duz">– Üstü kapalı bir şekilde, işleniş biçimleri aynı olan, Avrupa’nın dört bir köşesindeki üç cinayetten söz ettiniz. Zaten iki cinayetin katilleri belli. Her biri, negatif NDE yaşamış. Hepsi bu kadar, öyle mi?</span></p>

    <p class="duz" xml:lang="tr"><span class="duz">Kısa bir sessizlik oldu. Sonra devam etti:</span></p>

    <p class="duz" xml:lang="tr"><span class="duz">– Oysa, Luc de bugün aynı durumda. Tam bir değişim halinde.</span></p>

    <p class="duz" xml:lang="tr"><span class="duz">– Onun değişim yaşadığına dair hiçbir belirti yok.</span></p>

    <p class="duz" xml:lang="tr"><span class="duz">– Bana öyle geliyor ki, o bir süreliğine öldü.</span></p>

    <p class="duz" xml:lang="tr"><span class="duz">– Çözümlemeniz birinci sınıf.</span></p>

    <p class="duz" xml:lang="tr"><span class="duz">– Başka bir varsayımınız mı var?</span></p>

    <p class="duz" xml:lang="tr"><span class="duz">– Bunu söylemem için çok erken.</span></p>

    <p class="duz" xml:lang="tr"><span class="duz">– Çok mu erken? Ben geç bile kalındığını düşünüyorum. Burada bekleyen başka işler de var. İşe koyulmanız gerekiyor.</span></p>

    <p class="duz" xml:lang="tr"><span class="duz">– Ama bana demiştiniz ki...</span></p>

    <p class="duz" xml:lang="tr"><span class="duz">– Hepsi bu kadar. Size zaten bir hafta izin verdim. Siz on gün ortadan kayboldunuz ve döndüğünüzden beri de gerçek anlamda işinizin başında değilsiniz. Luc’ün intiharının nedenini öğrenmek istemiştiniz. Bugün artık ne olduğunu biliyorsunuz. Dosya kapanmıştır.</span></p>

    <p class="duz" xml:lang="tr"><span class="duz">Şansımı denemek istedim:</span></p>

    <p class="duz" xml:lang="tr"><span class="duz">– Bana birkaç gün daha veriniz. Ben...</span></p>

    <p class="duz" xml:lang="tr"><span class="duz">– Himayenizdeki kız nasıl?</span></p>

    <p class="duz" xml:lang="tr"><span class="duz">– Himayemdeki mi?</span></p>

    <p class="duz" xml:lang="tr"><span class="duz">– Manon Simonis. Annesinin cinayetinin bir numaralı şüphelisi.</span></p>

    <p class="duz" xml:lang="tr"><span class="duz">– Dosyayı bilmiyorsunuz, dedim hafifçe dikleşerek. Manon şüpheli değil. Ne kanıt ne de sebep var.</span></p>

    <p class="duz" xml:lang="tr"><span class="duz">– Ya sizin İtalyan veya Estonyalı gibi negatif bir deneyim yaşadıysa. Bu hikâyede neden sadece psişik bir travma.</span></p>

    <p class="duz" xml:lang="tr"><span class="duz">Hiçbir şey söylemedim.</span></p>

    <p class="duz" xml:lang="tr"><span class="duz">– Onu alt etmeye çalışmıyorum, Mathieu. Sadece size haber veriyorum. Corine Magnan, Adli Polis’in en iyi adamlarına görev verdi. Onlar da bana telefon ettiler. Magnan, Manon Simonis’i yeniden sorgulamaya hazırlanıyor.</span></p>

    <p class="duz" xml:lang="tr"><span class="duz">– Hangi sebeple?</span></p>

    <p class="duz" xml:lang="tr"><span class="duz">– Luc’ün olayı aklını karıştırmış herhalde.</span></p>

    <p class="duz" xml:lang="tr"><span class="duz">– Neden ilk sorgulamadan farklı bir şey söylesin ki?</span></p>

    <p class="duz" xml:lang="tr"><span class="duz">– Bunu Magnan’a sorunuz.</span></p>

    <p class="duz" xml:lang="tr"><span class="duz">– Onu hipnoz altında sorgulamayı mı düşünüyorlar? Ona ilaç mı verecekler?</span></p>

    <p class="duz" xml:lang="tr"><span class="duz">– Size tekrar ediyorum, bu konuda hiçbir şey bilmiyorum. Ama yargıç psikiyatrik bir incelemeden söz etti.</span></p>

    <p class="duz" xml:lang="tr"><span class="duz">Dudaklarımı ısırdım. Dumayet devam etti:</span></p>

    <p class="duz" xml:lang="tr"><span class="duz">– Yargıçtan uzak durunuz, Mathieu.</span></p>

    <p class="duz" xml:lang="tr"><span class="duz">– Bildiğiniz başka bir şey mi var?</span></p>

    <p class="duz" xml:lang="tr"><span class="duz">– Colmar Savcılığı’yla temas kurdu. David Oberdof’un dosyasını istedi.</span></p>

    <p class="duz" xml:lang="tr"><span class="duz">– O kim?</span></p>

    <p class="duz" xml:lang="tr"><span class="duz">– Aralık 1996’da öldürülen bir rahibin katili. Bir şeytan hikâyesi.</span></p>

    <p class="duz" xml:lang="tr"><span class="duz">Ayağa kalktım ve kapıya doğru ilerledim.</span></p>

    <p class="duz" xml:lang="tr"><span class="duz">– Bu çok saçma. Bu yargıç aklını kaçırmış.</span></p>

    <p class="duz" xml:lang="tr"><span class="duz">– Mathieu, bekleyiniz.</span></p>

    <p class="duz" xml:lang="tr"><span class="duz">Eşikte durdum:</span></p>

    <p class="duz" xml:lang="tr"><span class="duz">– Her şeye karşın bir de iyi bir haberim var. Condenceau, İçişleri’ndeki çocuklar Soubeyras dosyasını kapattı.</span></p>

    <p class="duz" xml:lang="tr"><span class="duz">– Ne sonuca vardılar?</span></p>

    <p class="duz" xml:lang="tr"><span class="duz">– İntihar girişimi. Bu da olayı basitleştiriyor, öyle değil mi? Luc, psikiyatrla yapacağı birkaç görüşmeyle bu işten yakasını kurtaracak.</span></p>

    <p class="duz" xml:lang="tr"><span class="duz">– Ya Doudou ile diğerleri?</span></p>

    <p class="duz" xml:lang="tr"><span class="duz">– Onlarla ilgili olarak elimizde bir şey yok. Levoin Pahut, kapısının önünü süpürecek.</span></p>

    <p class="duz" xml:lang="tr"><span class="duz">Kapı tokmağını çevirirken Dumayet hâlâ konuşuyordu:</span></p>

    <p class="duz" xml:lang="tr"><span class="duz">– Bu durumda, sizin Massine Larfaoui cinayetiyle ilgilenmeniz gerekiyor, öyle değil mi?</span></p>

    <p class="duz" xml:lang="tr"><span class="duz">– Yani?</span></p>

    <p class="duz" xml:lang="tr"><span class="duz">– Bir şeyler buldunuz mu?</span></p>

    <p class="duz" xml:lang="tr"><span class="duz">– Luc ve adamlarından daha ileriye gidemedim.</span></p>

    <p class="duz" xml:lang="tr"><span class="duz">– Gerçekten mi?</span></p>

    <p class="duz" xml:lang="tr"><span class="duz">Dumayet’nin bunu sormasının ya bazı sebepleri vardı ya da kafamın içindekileri okuyordu. Ona ne ibogadan ne de bu uyuşturucunun olaydaki rolünden söz etmiştim. Şöyle bir ima ettim:</span></p>

    <p class="duz" xml:lang="tr"><span class="duz">– Simonis cinayetiyle bir bağlantısı olabilir. Yeni bir cinayet serisiyle de.</span></p>

    <p class="duz" xml:lang="tr"><span class="duz">– Nasıl bir bağlantı?</span></p>

    <p class="duz" xml:lang="tr"><span class="duz">– Zamana ihtiyacım var.</span></p>

    <p class="duz-son-paragraf-2" xml:lang="tr"><span class="duz">– Magnan şu veya bu şekilde harekete geçecektir. Bizzat o yapmadan önce dosyanızdaki boşlukları doldurunuz. Küçük kız arkadaşınız da suskunluğunu bozsa iyi olur.</span></p>
  </div>
</body>
</html>