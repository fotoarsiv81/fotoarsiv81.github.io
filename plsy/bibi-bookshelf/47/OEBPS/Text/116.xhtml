<html xmlns="http://www.w3.org/1999/xhtml">
<head>
  <title>116.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x116">
    <h1 class="bolum-ismi" id="toc-anchor" xml:lang="tr"><span class="bolum-ismi">116</span></h1>

    <p class="duz-ilk-paragraf" xml:lang="tr"><span class="italik">Cuma, 22 kasım. Paris’e dönüş.</span></p>

    <p class="duz" xml:lang="tr"><span class="duz">Şehir, daha şimdiden Noel süslerini takmıştı. Yaprak ve çiçek taçları, toplar, yıldızlar; sanki hepsi benim karanlığımla alay eder gibiydi. Sıkıcı bir aydınlığı alt etmeye çalışan bu ışıklar, bu pırıltılar, kül rengi bir gökyüzündeki zavallı bir galaksiyi andırıyordu. Artık bir Saab kullanıyordum; kiralık yeni bir araba.</span></p>

    <p class="duz" xml:lang="tr"><span class="duz">Villejuif yolunda, önce Porte Dorée’de durdum. Saint-Mandé Mezarlığı’na defnedilmiş Laure ile kızların mezarlarını ziyaret etmek istiyordum.</span></p>

    <p class="duz" xml:lang="tr"><span class="duz">Üzerinde açık renkli bir mezar taşı dikili granit kabri zorlanmadan buldum. Üçünün fotoğrafı üçgen biçiminde yerleştirilmişti, altında da bir yazı vardı:</span></p>

    <p class="alinti-ilk-paragraf" xml:lang="tr"><span class="italik">“Ölülere ağlama. Kuşların bile terk ettiği kafeslerinde değiller artık.”</span></p>

    <p class="duz-ilk-paragraf" xml:lang="tr"><span class="duz">Bu alıntıyı biliyordum. XIII. yüzyılda yaşamış İranlı şair Muslihiddin Sadi’ye aitti. Neden kendi inancından bir şair değil? Neden herhangi bir Katolik işareti yok? Bu cümleyi kim seçmişti? Luc, bunun ne anlama geldiğini kavrayacak durumda mıydı?</span></p>

    <p class="duz" xml:lang="tr"><span class="duz">Diz çöktüm ve dua ettim. Şaşkındım, mezar taşının üzerindeki bu portrelerin bile anlamını kavrayamıyordum, mırıldanmaya başladım:</span></p>

    <p class="alinti-ilk-paragraf" xml:lang="tr"><span class="italik">Sensin Yüce Rabbim,</span></p>

    <p class="alinti" xml:lang="tr"><span class="italik">Sensin can veren ruhumuza</span></p>

    <p class="alinti" xml:lang="tr"><span class="italik">Karardığımızda günlerimiz</span></p>

    <p class="alinti-son-paragraf" xml:lang="tr"><span class="italik">Ve yok olduğunda varlığımız...</span></p>

    <p class="duz" xml:lang="tr"><span class="duz">Villejuif’e doğru yeniden yola çıktım. Luc Soubeyras. Ailesinin öldürülmesinden sonra, onunla yüz yüze konuşmamıştım. Onun için hastaneye iki kez mesaj bırakmış, ancak cevap alamamıştım. İçinde bulunduğu üzüntüden çok, öfkesinden, çılgınlığından çekiniyordum.</span></p>

    <p class="duz" xml:lang="tr"><span class="duz">Saat 11:00’de, Paul-Guiraud Enstitüsü’nün sonsuza uzanan duvarlarına, spor sahalarına, uçak hangarını andıran pavyonlarına ulaşmıştım. 21 numaralı pavyonun önünde durdum, Luc’ün, tehlikeli hastaların kapatıldığı Henri-Colin’e nakledilmiş olmasından korkuyordum. Ama hayır. Yeniden pavyondaki standart odalardan birine konulmuştu. Aslında tecrit hücresinde sadece birkaç saat kalmıştı.</span></p>

    <p class="duz" xml:lang="tr"><span class="duz">– Cenaze töreninde burada olamadığım için üzgünüm.</span></p>

    <p class="duz" xml:lang="tr"><span class="duz">– Burada değil miydin?</span></p>

    <p class="duz" xml:lang="tr"><span class="duz">Luc gerçekten şaşırmış görünüyordu. Açık mavi eşofmanlarıyla yatağına uzanmıştı, vurdumduymaz bir hali vardı. Sanki derin düşüncelere dalmıştı, büyük bir olasılıkla ergoterapi atölyesinden aldığı bir ip parçasıyla oynuyordu.</span></p>

    <p class="duz" xml:lang="tr"><span class="duz">– Manon’un cenazesiyle ilgilenmem gerekiyordu.</span></p>

    <p class="duz" xml:lang="tr"><span class="duz">– Elbette.</span></p>

    <p class="duz" xml:lang="tr"><span class="duz">Gözlerini sürekli düğümler attığı ipten ayırmıyordu. Çok yavaş konuşuyordu, ancak bir fark daha vardı; bana karşı mesafeli ve alaycıydı. Küçük bir konuşma –olayların gizli anlamı üzerine bir Hıristiyan tiradı– hazırlamıştım, ancak vazgeçmek daha iyi olacaktı. Ailesini koruyamamıştım. İsteğini yerine getirmek için en ufak bir özen göstermemiştim. Her şeyi göze aldım:</span></p>

    <p class="duz" xml:lang="tr"><span class="duz">– Luc, çok üzgünüm. Daha çabuk hareket etmem gerekirdi. Adamları yerleştirmem lazımdı. Ben...</span></p>

    <p class="duz" xml:lang="tr"><span class="duz">– Artık bundan söz etmeyelim.</span></p>

    <p class="duz" xml:lang="tr"><span class="duz">Doğruldu ve yatağın kenarına oturdu, derin bir iç çekti. Duygularımı bastıramazdım, doğrudan konuya girdim:</span></p>

    <p class="duz" xml:lang="tr"><span class="duz">– O değildi, Luc. Laure ve çocuklar öldürüldüğünde Paris’te değildi.</span></p>

    <p class="duz" xml:lang="tr"><span class="duz">Kafasını çevirdi ve bana baktı, ancak beni görmüyordu. Ancak parlak gözbebekleri çok canlıydı. Titriyorlar, kıpırdıyorlardı.</span></p>

    <p class="duz" xml:lang="tr"><span class="duz">Onun bu suskunluğu karşısında, saldırgan sayılabilecek bir sesle ekledim:</span></p>

    <p class="duz" xml:lang="tr"><span class="duz">– O yapmadı ve bu benim hatam değil!</span></p>

    <p class="duz" xml:lang="tr"><span class="duz">Luc yeniden yatağa uzandı ve gözlerini kapattı:</span></p>

    <p class="duz" xml:lang="tr"><span class="duz">– Beni rahat bırak. Dinlenmem gerekiyor.</span></p>

    <p class="duz" xml:lang="tr"><span class="duz">Çevreme bir göz gezdirdim; bembeyaz bir oda, yatak, raf. Ne siyah kaplı defter. Ne kitap. Ne televizyon. Saçmaladım:</span></p>

    <p class="duz" xml:lang="tr"><span class="duz">– Sen... senin bir şeye ihtiyacın var mı?</span></p>

    <p class="duz" xml:lang="tr"><span class="duz">– Dinlenmem lazım. Görevimi tamamlamadan önce.</span></p>

    <p class="duz" xml:lang="tr"><span class="duz">– Ne görevi?</span></p>

    <p class="duz" xml:lang="tr"><span class="duz">Luc gözlerini açtı; bakışları sabitti. Kirpiklerine şekerkamışı tozu serpilmiş gibiydi.</span></p>

    <p class="duz" xml:lang="tr"><span class="duz">Yüzünde bir gülümseme belirdi:</span></p>

    <p class="duz-son-paragraf-2" xml:lang="tr"><span class="duz">– Seni öldürmek.</span></p>
  </div>
</body>
</html>