<html xmlns="http://www.w3.org/1999/xhtml">
<head>
  <title>49.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x49">
    <h1 class="bolum-ismi" id="toc-anchor" xml:lang="tr"><span class="bolum-ismi">49</span></h1>

    <p class="duz" xml:lang="tr"><span class="duz">– Ne yapıyorsunuz?</span></p>

    <p class="duz" xml:lang="tr"><span class="duz">Peder Mariotte’u formasının yakasından tuttum ve metal dolabın kapısına yapıştırdım. O sırada takımının formalarını katlıyordu. Sacristia bir soyunma odasına dönüşmüştü. İki sıra metal bölme, tam ortada bir bank ve üzerinde portmanto işlevi gören bir çatkı.</span></p>

    <p class="duz" xml:lang="tr"><span class="duz">– Doğruyu söyleme zamanı, Peder. Yalnız biraz çabuk olun, aksi takdirde sinirlenebilirim. Şaka yapmıyorum.</span></p>

    <p class="duz" xml:lang="tr"><span class="duz">– Çıldırdınız mı?</span></p>

    <p class="duz" xml:lang="tr"><span class="duz">– Manon ile Sylvie’den haberiniz vardı.</span></p>

    <p class="duz" xml:lang="tr"><span class="duz">– Ben...</span></p>

    <p class="duz" xml:lang="tr"><span class="duz">– Tehlikenin burada olduğunu biliyordunuz. Kötünün o evde yaşadığını da!</span></p>

    <p class="duz" xml:lang="tr"><span class="duz">Öfke dolu bir hareketle onu yeniden dolaba yapıştırdım. Kaydı ve yere çökercesine oturdu. Formaları göğsüne bastırıyordu. Altdudağı titremeye başlamıştı. Şakaklarında heyecan içinde çarpan damarlar görülüyordu. Teni morarmıştı. Kimliğimi gözüne sokar gibi uzattım:</span></p>

    <p class="duz" xml:lang="tr"><span class="duz">– Ben gazeteci değilim, Peder. Gazetecilikle alakam yok. Sizi, cinayete suç ortaklığı yapmakla suçlamadan önce, eteklerimizdeki taşları dökmenin vakti geldi.</span> <span class="italik">Quid tacet concentirevidetur!</span></p>

    <p class="duz" xml:lang="tr"><span class="duz">Bu Latince cümle –“Kim ki konuşmaz, kabullenmiş demektir”– onu iyice çökertmişti. Kumun üzerindeki bir balık gibi ağzını kocaman açıp nefes almaya çalıştı. Sürekli olarak gözlerini kırpıştırıyordu.</span></p>

    <p class="duz" xml:lang="tr"><span class="duz">– Siz...</span></p>

    <p class="duz" xml:lang="tr"><span class="duz">– Thomas sizi görmeye geldi. Manon’un tehdit edildiğini, annesinin Şeytan’a tapan bir kaçık olduğunu söyledi. Ama siz bunları ciddiye almadınız. Siz çağdaş bir rahipsiniz, değil mi? Oysa siz...</span></p>

    <p class="duz" xml:lang="tr"><span class="duz">Sustum. Yüzünde şaşkın bir ifade vardı.</span></p>

    <p class="duz" xml:lang="tr"><span class="duz">– Sylvie Simonis mi Şeytan’a tapıyordu? diye geveledi. Siz neden bahsediyorsunuz?</span></p>

    <p class="duz" xml:lang="tr"><span class="duz">Kararsızlık dolu saniyeler. Gerçekten de neden bahsettiğimi anlamıyordu. Sesimi alçalttım.</span></p>

    <p class="duz" xml:lang="tr"><span class="duz">– Saat Evi’nde satanik objeler buldum. Thomas Longhini, cinayetten önce, çevresindekileri uyarmıştı. Manon’u tehdit eden bir şeytandan, gerçek bir tehlikeden söz ediyordu. Ama onu dinleyen olmadı Gözlerimi onun açık renk gözlerine diktim. Sizi görmeye gelmedi mi, yani?</span></p>

    <p class="duz" xml:lang="tr"><span class="duz">– O gelmedi, hayır.</span></p>

    <p class="duz" xml:lang="tr"><span class="duz">Rahip zorlukla ayağa kalktı ve bankın üzerine oturdu.</span></p>

    <p class="duz" xml:lang="tr"><span class="duz">– Kim geldi, peki?</span></p>

    <p class="duz" xml:lang="tr"><span class="duz">– Sylvie... Sylvie Simonis. Hem de birkaç kez.</span></p>

    <p class="duz" xml:lang="tr"><span class="duz">– O haliyle mi?</span></p>

    <p class="duz" xml:lang="tr"><span class="duz">Peder Mariotte başını salladı. Yüz ifadesi içtenliğini ve üzüntüsünü ele veriyordu:</span></p>

    <p class="duz" xml:lang="tr"><span class="duz">– Sylvie ruhunu asla Şeytan’a satmamıştır.</span></p>

    <p class="duz" xml:lang="tr"><span class="duz">– Peki, kim o zaman?</span></p>

    <p class="duz" xml:lang="tr"><span class="duz">– Manon. Kız Şeytan’a tapan birinin tavırlarını sergiliyordu.</span></p>

    <p class="duz" xml:lang="tr"><span class="duz">– NASIL?</span></p>

    <p class="duz" xml:lang="tr"><span class="duz">– Oturunuz, dedi, derin bir iç çekerek. Size anlatacağım.</span></p>

    <p class="duz" xml:lang="tr"><span class="duz">Bankın üzerine oturdum. Kafamda oluşturduğum senaryo bir kez daha fos çıkıyordu. Mariotte dolaplardan birini açtı ve kahverengi bir şişe çıkardı. Bana uzattı.</span></p>

    <p class="duz" xml:lang="tr"><span class="duz">– Sinirli görünüyorsunuz, bu size iyi gelecektir.</span></p>

    <p class="duz" xml:lang="tr"><span class="duz">Kibarca reddettim ve bir Camel yaktım, derin derin birkaç nefes çektim. Rahip de içkiden büyük bir yudum aldı.</span></p>

    <p class="duz" xml:lang="tr"><span class="duz">– Evet. Sizi dinliyorum.</span></p>

    <p class="duz" xml:lang="tr"><span class="duz">– Sylvie ilk kez mayıs 1988’de geldi. Ona göre, kızı ruhunu Şeytan’a satmıştı.</span></p>

    <p class="duz" xml:lang="tr"><span class="duz">– Nasıl anlamıştı?</span></p>

    <p class="duz" xml:lang="tr"><span class="duz">– Manon ayinler, kurban törenleri düzenliyordu.</span></p>

    <p class="duz" xml:lang="tr"><span class="duz">– Bana birkaç örnek verin.</span></p>

    <p class="duz" xml:lang="tr"><span class="duz">– İlk evlerinin yakınında bir çiftlik vardı. Köylüler şikâyetçiydi. Manon annesinin yüzüklerini çalıyor ve civcivlerin boğazına geçiriyordu. Ve hayvanlar da büyüyünce, birkaç gün sonra ölüyordu.</span></p>

    <p class="duz" xml:lang="tr"><span class="duz">– Çocukların bu tür acımasız tarafları vardır. Bu onların ruhlarını Şeytan’a sattığını göstermez.</span></p>

    <p class="duz" xml:lang="tr"><span class="duz">– Kaplumbağasını da parçalamıştı. Önce ayaklarını, sonra kafasını koparmıştı. Onu bir pentagramın ortasında kurban etmişti.</span></p>

    <p class="duz" xml:lang="tr"><span class="duz">– Bu işareti nereden biliyordu?</span></p>

    <p class="duz" xml:lang="tr"><span class="duz">– Sylvie, ölmeden önce babasının öğrettiğini düşünüyordu.</span></p>

    <p class="duz" xml:lang="tr"><span class="duz">– Satanist miydi?</span></p>

    <p class="duz" xml:lang="tr"><span class="duz">– Hayır. Ama sapkındı. Sylvie’ye göre, sadece kötülük olsun diye kızını yoldan çıkarmak istiyordu.</span></p>

    <p class="duz" xml:lang="tr"><span class="duz">– Baba ile kız arasında başka şeyler de var mıydı?</span></p>

    <p class="duz" xml:lang="tr"><span class="duz">– Sylvie bundan hiç söz etmedi. Manon’un bir kurban olmadığını söylüyordu. Tam tersine. O... o bir uğursuzdu.</span></p>

    <p class="duz" xml:lang="tr"><span class="duz">– Ona ne söylediniz?</span></p>

    <p class="duz" xml:lang="tr"><span class="duz">– Sakinleştirmeye çalıştım. Ruhani telkinlerde bulundum. Bir psikiyatra gitmesini söyledim.</span></p>

    <p class="duz" xml:lang="tr"><span class="duz">– Gitti mi?</span></p>

    <p class="duz" xml:lang="tr"><span class="duz">– Hayır. Bir ay sonra yeniden geldi. İlk gelişinden çok daha fazla huzursuzdu. Oturdukları evin cinli perili olduğunu söylüyordu. İblis’in evdeki saatlerin birinden çıktığını ve kızının bedenini ele geçirdiğini iddia ediyordu. Böyle bir hikâyeye nasıl inanabilirdim?</span></p>

    <p class="duz" xml:lang="tr"><span class="duz">– Manon başka ne gibi sadistçe davranışlarda bulunuyordu?</span></p>

    <p class="duz" xml:lang="tr"><span class="duz">– Hayvanları öldürüyordu. Edebe aykırı sözler sarf ediyordu. Sylvie ona, neden böyle davrandığını sorduğunda da, emirleri uyguladığını söylüyordu.</span></p>

    <p class="duz" xml:lang="tr"><span class="duz">– Kimin emirleri?</span></p>

    <p class="duz" xml:lang="tr"><span class="duz">– İblislerin, şeytanların.</span></p>

    <p class="duz" xml:lang="tr"><span class="duz">– Şişeyi uzatabilir misiniz?</span></p>

    <p class="duz" xml:lang="tr"><span class="duz">Kocaman bir yudum aldım. Alkol mideme inene kadar geçtiği her yeri yaktı. O güzel sarışın kızı yeniden hayal etmeye çalıştım. Ama şimdi uğursuz, sinsi ve kötücül birine dönüşmüştü. Şişeyi Mariotte’a geri verdim:</span></p>

    <p class="duz" xml:lang="tr"><span class="duz">– Bu kez onu ciddiye aldınız mı?</span></p>

    <p class="duz" xml:lang="tr"><span class="duz">– Evet, ama onun istediğinden farklı. Ona vakit geçirmeden Besançon’a gitmesini ve tanıdığım bir psikoloğu görmesini söyledim.</span></p>

    <p class="duz" xml:lang="tr"><span class="duz">– Sizi dinledi mi?</span></p>

    <p class="duz" xml:lang="tr"><span class="duz">– Dinledi denemez.</span></p>

    <p class="duz" xml:lang="tr"><span class="duz">– O ne istiyordu?</span></p>

    <p class="duz" xml:lang="tr"><span class="duz">– Bir Şeytan çıkarma ayini.</span></p>

    <p class="duz" xml:lang="tr"><span class="duz">Mozaik bir kez daha bin bir parçaya bölünüyor ve yeni bir motif ortaya çıkıyordu. Sylvie Manon’dan korkuyordu. Şeytan’dan korkuyordu. Evinden korkuyordu. Bu tutkulu Hıristiyan, kızının başını çektiği kötülüklerle kuşatıldığına inanıyordu.</span></p>

    <p class="duz" xml:lang="tr"><span class="duz">Devam ettim:</span></p>

    <p class="duz" xml:lang="tr"><span class="duz">– Evlerinde satanik objeler buldum. Ters bir haç. Satır altları çizilmiş bir Kitabı Mukaddes, bir şeytan kafası... Bunlar kime aitti?</span></p>

    <p class="duz" xml:lang="tr"><span class="duz">– Manon’a. Sylvie onları kızının odasında bulmuştu.</span></p>

    <p class="duz" xml:lang="tr"><span class="duz">– Bu çok saçma. Bu objeleri ona kim vermiş olabilir ki?</span></p>

    <p class="duz" xml:lang="tr"><span class="duz">– Kimse. Manon onları mahzende bulmuş. Evin temelinin altında. Bu evin büyücüler tarafından inşa edilmiş olduğu söylenir ve...</span></p>

    <p class="duz" xml:lang="tr"><span class="duz">– Biliyorum. Ama bu objeler o kadar eski değil. Peki, sonra ne oldu?</span></p>

    <p class="duz" xml:lang="tr"><span class="duz">Peder Mariotte cevap vermedi. Pembe kafasının üstündeki gri saçlarını ağır ağır düzeltti. Yüzünden sakinleştiği anlaşılıyordu, ama şimdi çok daha yorgun, çok daha yaşlı görünüyordu. İçkisinden bir yudum daha aldı, sonra mırıldandı:</span></p>

    <p class="duz" xml:lang="tr"><span class="duz">– Yaz boyunca hiçbir şey. Bu olay bende takıntı haline gelmişti. Sürekli olarak evlerinin önünden bisikletle geçiyordum. Birkaç kez zili çalıp neler olduğunu sormak istedim. Sylvie artık pazar ayinlerine de gelmiyordu. Oyununun içine beni dahil etmek istemiyordu.</span></p>

    <p class="duz" xml:lang="tr"><span class="duz">– “Oyunu” mu? Bunu bir oyun olarak mı adlandırıyorsunuz?</span></p>

    <p class="duz" xml:lang="tr"><span class="duz">– Bakın, dedi sert bir tonda. Bazı şeylerin nereye varacağını kimse tahmin edemez. Kimse, beni anlıyor musunuz?</span></p>

    <p class="duz" xml:lang="tr"><span class="duz">– Tüm bu hikâyeyi Sylvie’nin uydurduğunu mu düşünüyorsunuz?</span></p>

    <p class="duz" xml:lang="tr"><span class="duz">– Bu ailede bir sorun vardı, hepsi bu. Gerçek bir psikoz. Günümüzde, ruhunu Şeytan’a satma hikâyesine hâlâ inanan var mıdır?</span></p>

    <p class="duz" xml:lang="tr"><span class="duz">– Roma Kilisesi’nden birkaç kişiyi tanıyorum.</span></p>

    <p class="duz" xml:lang="tr"><span class="duz">– Evet, iyi. Ama ben bir rahibim...</span></p>

    <p class="duz" xml:lang="tr"><span class="duz">– Çağdaş bir rahip, anlıyorum. Peki, Sylvie neden o evden taşınmadı?</span></p>

    <p class="duz" xml:lang="tr"><span class="duz">– Siz onu tanımıyordunuz. Bir katır kadar inatçıydı. O ev için çok para harcamıştı. Orayı terk etmesi söz konusu olamazdı.</span></p>

    <p class="duz" xml:lang="tr"><span class="duz">– Yeniden sizi görmeye geldi mi?</span></p>

    <p class="duz" xml:lang="tr"><span class="duz">Mariotte içkisinden bir yudum daha aldı. Hikâyenin en önemli bölümüne gelmiştik.</span></p>

    <p class="duz" xml:lang="tr"><span class="duz">– Eylül ayının sonunda, dedi gırtlaktan gelen bir sesle. Ama bu kez sakindi. Sanki... size nasıl söyleyeceğimi bilmiyorum... Her şeyin üstesinden gelmiş gibiydi. Kızının yasını tutuyordu. Manon’un öldüğünü, evinde birlikte yaşadığı kişinin başka biri olduğunu söylüyordu.</span></p>

    <p class="duz" xml:lang="tr"><span class="duz">– Manon aynı davranışları sürdürmeye devam ediyor muydu?</span></p>

    <p class="duz" xml:lang="tr"><span class="duz">– Bir Kitabı Mukaddes’in üzerine işemişti. Komşunun yanında mastürbasyon yapmıştı. Latince konuşuyordu.</span></p>

    <p class="duz" xml:lang="tr"><span class="duz">Bu anlatılanların satır aralarında birçok gerçek gizliydi. Thomas Longhini, Manon’u tehdit eden bir “şeytan”dan söz ederken Sylvie’yi kastetmiyordu, küçük arkadaşını yavaş yavaş değiştiren korkutucu bir gücü ifade etmeye çalışıyordu. Bayan Bohn “tehlikeli oyunlar”dan bahsederken, bu oyunların kurucusu Thomas değil, Manon’du. Tüm bunların, şizofreni konusunda uzman hekimlerin çalıştığı bir enstitüde çözümlenmesi lazımdı. Mariotte devam etti:</span></p>

    <p class="duz" xml:lang="tr"><span class="duz">– O gün Sylvie bana bir ültimatom verdi. Eğer bu konuyla yeterince ilgilenmezsem, her şeyle bizzat uğraşacağını söyledi. İlk anda kavrayamadım. Bu hikâye beni aşıyordu. Tüm ekim ayı boyunca, hiçbir şey anlamadığımı söyleyerek beni bıktırdı. Ona göre ben gerçek bir rahip değildim. Sürekli olarak Paulus’un Selanikliler’e Mektubu’ndan aynı bölümü tekrar ediyordu:</span> <span class="italik">“Sonra yasa tanımaz adam ortaya çıkacak. Rab İsa onu, ağzının soluğuyla öldürecek, gelişinin görkemiyle yok edecek.”</span> <span class="duz">Derin bir soluk aldı. Daha fazla ne yapabileceğimi bilmiyordum. Bir Şeytan çıkarma ayini! Neden yakarak cezalandırmıyorduk? Her seferinde, Sylvie’ye acilen bir psikiyatra başvurmasını yineliyordum. Sonunda, ona bu işle bizzat ilgileneceğimi söyledim. Bir anlamda, bazı şeyleri hızlandırabileceğimi sanıyordum... inanıyordum. Manon’la ilgili gerçeği asla öğrenemedim, ama Sylvie biraz düzelmişti sanki.</span></p>

    <p class="duz" xml:lang="tr"><span class="duz">Mariotte haklıydı, ama Sylvie’nin çılgınlığı da kendine göre tutarlıydı. Kadın düşüncesizce hareket etmemiş, panik içinde davranışlar sergilememiş, planını büyük bir dikkatle yapmıştı. Hapse girmemek için değil kızının anısını yaşatmak için. Kızındaki bu değişim asla öğrenilmemeliydi.</span></p>

    <p class="duz" xml:lang="tr"><span class="duz">– Kasım ayında, hiç gelmedi. Her şeyin yoluna girdiğini düşündüm, umdum. Sonrasını biliyorsunuz. Herkes biliyor.</span></p>

    <p class="duz" xml:lang="tr"><span class="duz">Peder Mariotte yeniden sustu. Bugün bile, geçmişteki hatalarının neden olduğu girdabın bir değerlendirmesini yapıyordu. Güçlükle duyulan bir sesle konuştu:</span></p>

    <p class="duz" xml:lang="tr"><span class="duz">– O günden beri kuşku içinde yaşıyorum.</span></p>

    <p class="duz" xml:lang="tr"><span class="duz">– Kuşku mu?</span></p>

    <p class="duz" xml:lang="tr"><span class="duz">– Sylvie’ye karşı kesin bir kanıtım yok. Yine de gerçek çok daha farklı olabilir.</span></p>

    <p class="duz" xml:lang="tr"><span class="duz">– Neden Jandarmayı tüm bunlardan haberdar etmediniz?</span></p>

    <p class="duz" xml:lang="tr"><span class="duz">– İmkânsızdı.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Nedenini çok iyi biliyorsunuz.</span></p>

    <p class="duz" xml:lang="tr"><span class="duz">– Günah çıkarmanın gizliliği, öyle değil mi?</span></p>

    <p class="duz" xml:lang="tr"><span class="duz">– Her zaman olduğu gibi, evet. Küçük kızın öldüğünü öğrenince, kendi ellerimle günah çıkarma hücresini baltayla parçaladım. Bu kilisede artık başka birinin günah çıkarmasını dinleyemezdim.</span></p>

    <p class="duz" xml:lang="tr"><span class="duz">– Bu yüzden mi hücreyi koridora koydunuz?</span></p>

    <p class="duz" xml:lang="tr"><span class="duz">Susması bir tür kabullenmeydi. Günah çıkarma hücresi aklıma başka bir şeyi getirdi:</span></p>

    <p class="duz" xml:lang="tr"><span class="duz">– Size göre, içerideki “Seni bekliyordum” yazısını kim yazdı?</span></p>

    <p class="duz" xml:lang="tr"><span class="duz">– Bilmiyorum. Bilmek de istemiyorum.</span></p>

    <p class="duz" xml:lang="tr"><span class="duz">Olayların kronolojik akışının sonuna gelmiştim.</span></p>

    <p class="duz" xml:lang="tr"><span class="duz">– O felaketin sonrasında, Sylvie’yi yeniden gördünüz mü?</span></p>

    <p class="duz" xml:lang="tr"><span class="duz">– Elbette, burası küçük bir şehir. Ama benden uzak duruyordu.</span></p>

    <p class="duz" xml:lang="tr"><span class="duz">– Bir daha günah çıkarmaya gelmedi mi?</span></p>

    <p class="duz" xml:lang="tr"><span class="duz">– Asla. Bir taş kadar suskundu. Ellerini açtı ve ileri doğru uzattı. Kendini bütün sorulara kapatmış koca bir taş. Ben de, buraya, dört duvar arasına kendimi hapsetmiştim, anlıyor musunuz?</span></p>

    <p class="duz" xml:lang="tr"><span class="duz">– Geçen yaz Sylvie Simonis’in ölümünü öğrendiğinizde, ne düşündünüz.</span></p>

    <p class="duz" xml:lang="tr"><span class="duz">– Bu konuda hiçbir şey düşünmek istemediğimi size söyledim.</span></p>

    <p class="duz" xml:lang="tr"><span class="duz">– Bu şehirde, belki de gerçeği bilen biri vardır. Manon’un intikamını almaya kararlı biri.</span></p>

    <p class="duz" xml:lang="tr"><span class="duz">– Cinayet olduğu kesin mi? Jandarmanın bana söylediğine bakılır...</span></p>

    <p class="duz" xml:lang="tr"><span class="duz">– Evet, cinayet, bunu ben söylüyorum. Thomas Longhini hakkında ne düşünüyorsunuz?</span></p>

    <p class="duz" xml:lang="tr"><span class="duz">– Nasıl, Thomas mı?</span></p>

    <p class="duz" xml:lang="tr"><span class="duz">– Onu Manon’u öldürmekle suçladıklarında, döneceğine söz verdi. Küçük kızın intikamını almış olabilir.</span></p>

    <p class="duz" xml:lang="tr"><span class="duz">– Siz çıldırmışsınız.</span></p>

    <p class="duz" xml:lang="tr"><span class="duz">– Sylvie’nin cesedini ben uydurmadım.</span></p>

    <p class="duz" xml:lang="tr"><span class="duz">– Beni rahat bırakın. Dua etmem gerekiyor.</span></p>

    <p class="duz" xml:lang="tr"><span class="duz">Yaşlar yanaklarından süzülüyordu. Yüzü ifadesizdi. Hiçbir şeyden etkilenmiyormuş gibi görünüyordu. Zaten ünlü 22. Mezmuru mırıldanmaya başlamıştı:</span></p>

    <p class="alinti-ilk-paragraf" xml:lang="tr"><span class="italik">Benden uzak durma; çünkü sıkıntı yakın;</span></p>

    <p class="alinti" xml:lang="tr"><span class="italik">Çünkü yardım eden yoktur.</span></p>

    <p class="alinti" xml:lang="tr"><span class="italik">Su gibi döküldüm,</span></p>

    <p class="alinti" xml:lang="tr"><span class="italik">Bütün kemiklerim oynaklarından çıktı;</span></p>

    <p class="alinti-son-paragraf" xml:lang="tr"><span class="italik">Yüreğim balmumu gibidir; içimde eriyor...</span></p>

    <p class="duz" xml:lang="tr"><span class="duz">Ben kilisenin içinde ilerlerken, sesi arkamda gitgide uzaklaşıyordu.</span></p>

    <p class="duz" xml:lang="tr"><span class="duz">Kapının önüne çıkınca geceyi ciğerlerime doldurdum. Meydan tamamen karanlıktı ve bu karanlık kafamı da ele geçirmişti. Simsiyah, buz gibi, ışıksız bir bölge.</span></p>

    <p class="duz" xml:lang="tr"><span class="duz">Birden geceyi iki far ışığı deldi.</span></p>

    <p class="duz" xml:lang="tr"><span class="duz">Meydanda bir araba park etmişti.</span></p>

    <p class="duz" xml:lang="tr"><span class="duz">Yüzbaşı Sarrazin’in mavi Peugeot’su.</span></p>

    <p class="duz-son-paragraf-2" xml:lang="tr"><span class="duz">Arabaya doğru ilerlerken “daha erken” diye düşündüm.</span></p>
  </div>
</body>
</html>