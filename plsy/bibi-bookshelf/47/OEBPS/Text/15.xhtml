<html xmlns="http://www.w3.org/1999/xhtml">
<head>
  <title>15.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x15">
    <h1 class="bolum-ismi" id="toc-anchor" xml:lang="tr"><span class="bolum-ismi">15</span></h1>

    <p class="duz" xml:lang="tr"><span class="duz">Gözlerimi açtığımda kafamın içinde Luc’ün, 36’ya en yakın bar olan Soleil d’or’da attığı kahkahalar hâlâ çınlıyordu. Gözkapaklarımı birkaç defa açıp kapadım, canlı canlı batın açan Birim 731’in Japon doktoru karşımda duruyordu. Resim tam önümde, masanın üzerindeydi.</span></p>

    <p class="duz" xml:lang="tr"><span class="duz">– Anne, onu ben yaptım!</span></p>

    <p class="duz" xml:lang="tr"><span class="duz">Kaç saatten beri uyuyordum? Saatime bir göz attım: 08:15.</span></p>

    <p class="duz" xml:lang="tr"><span class="duz">– Dokunma! Sana onları daha sonra veririm!</span></p>

    <p class="duz" xml:lang="tr"><span class="duz">Duvarın arkasından, tabak çanak gürültüleri ve çatal bıçak sesleri arasından küçük kızın sesi geliyordu. Camille ve Amadine. Okula gitmeden önce mısır gevreğiyle yapılan bir aile kahvaltısı. Kendime gelmek ve uyanmak için yüzümü ovuşturdum.</span></p>

    <p class="duz" xml:lang="tr"><span class="duz">Diz çöktüm ve resimleri, röntgenleri, notları ve belgeleri ait oldukları dosyalara yerleştirdim. Her dosyayı da raflara, kronolojik sırasına göre koydum.</span></p>

    <p class="duz" xml:lang="tr"><span class="duz">Çalışma odasından çıktığımda, kızlar sırt çantalarıyla holde duruyordu. Koridor diş macunu ve kakao kokuyordu.</span></p>

    <p class="duz" xml:lang="tr"><span class="duz">– Havuz çantam nerede?</span></p>

    <p class="duz" xml:lang="tr"><span class="duz">– Burada tatlım. Kapının önünde.</span></p>

    <p class="duz" xml:lang="tr"><span class="duz">İki yüz bana doğru döndü. Hemen kollarıma atıldılar ve acaba hediye getirmiş miydim, sordular. Laure onları yeniden kapıya doğru itekledi.</span></p>

    <p class="duz" xml:lang="tr"><span class="duz">– Gittiğini sanıyordum.</span></p>

    <p class="duz" xml:lang="tr"><span class="duz">– Özür dilerim. Uyuyakalmışım.</span></p>

    <p class="duz" xml:lang="tr"><span class="duz">Gülümsemeye çalıştım, ama Laure kızlarıyla ilgileniyordu, boğazımın düğümlendiğini hissettim. Çalışma odasına geri döndüm, silahımın kılıfını kemerime taktım sonra pardösümü giydim.</span></p>

    <p class="duz" xml:lang="tr"><span class="duz">Döndüğümde, Laure sırtını kapalı kapıya dayamış, hareketsiz duruyordu. Betona gömüldükten sonra suya atılmış birine benziyordu.</span></p>

    <p class="duz" xml:lang="tr"><span class="duz">– Kahve ister misin? diye sordu.</span></p>

    <p class="duz" xml:lang="tr"><span class="duz">– Teşekkür ederim. Geç bile kaldım.</span></p>

    <p class="duz" xml:lang="tr"><span class="duz">– Yarın sabahı unutma.</span></p>

    <p class="duz" xml:lang="tr"><span class="duz">– Yarın sabah?</span></p>

    <p class="duz" xml:lang="tr"><span class="duz">– Ayin.</span></p>

    <p class="duz" xml:lang="tr"><span class="duz">Her zamanki beceriksizliğimle onu kucakladım.</span></p>

    <p class="duz" xml:lang="tr"><span class="duz">– Orada olacağım. Bana inan.</span></p>

    <p class="duz" xml:lang="tr"><span class="duz">Bir saat sonra, 12. Bölge’ye doğru yol alıyordum; duş almış, tıraş olmuş, saçlarımı taramış ve yeni bir elbise giymiştim. Cep telefonumu çıkardım. Foucault.</span></p>

    <p class="duz" xml:lang="tr"><span class="duz">– Mat, başım çatlıyor.</span></p>

    <p class="duz" xml:lang="tr"><span class="duz">– Hadi dostum. Sen görevini yaptın!</span></p>

    <p class="duz" xml:lang="tr"><span class="duz">– Sana yemin ederim, hâlâ dişlerim gıcırdıyor.</span></p>

    <p class="duz" xml:lang="tr"><span class="duz">– En azından Larfaoui’yi hatırlıyorsun değil mi?</span></p>

    <p class="duz" xml:lang="tr"><span class="duz">– Şu Luc’ün üzerinde çalıştığı vaka.</span></p>

    <p class="duz" xml:lang="tr"><span class="duz">– Tam üstüne bastın. Onunla aynı yolu izlemeni istiyorum. Yargıç ve Narkotik Şube dışında, sana bilgi verebilecek herkesle temas kur, balistiği, morgu ve Aulney Karakolu’nu ara. Ayrıca bana Kabiliyeli’nin dosyasını bul.</span></p>

    <p class="duz" xml:lang="tr"><span class="duz">– Hepsi bu mu?</span></p>

    <p class="duz" xml:lang="tr"><span class="duz">– Hayır. SNCF’yle<a class="footnote-link" href="#footnote-231-1" id="footnote-231-1-backlink">[1]</a> de temasa geç. Luc, geçtiğimiz 7 temmuzda Besançon’a gitmişti. Bu tarihten önce veya sonra, başka zamanlarda da oraya gitmiş mi öğren. Ayrıca havaalanlarını kontrol et. Son aylarda Luc epeyce yolculuk yapmış.</span></p>

    <p class="duz" xml:lang="tr"><span class="duz">– Tamam.</span></p>

    <p class="duz" xml:lang="tr"><span class="duz">– Bitmedi. Hôtel-Dieu’yü de ara. Her yıl bizim çocukların sağlık kontrolünden geçtiği servisi. Luc’ün sağlık problemleri var mıymış, öğrenmeye çalış.</span></p>

    <p class="duz" xml:lang="tr"><span class="duz">– Bir ipucu mu buldun?</span></p>

    <p class="duz" xml:lang="tr"><span class="duz">– Bunu söylemek için daha erken. Ha, unutmadan şu internet sitesini de not et: unital6.com.</span></p>

    <p class="duz" xml:lang="tr"><span class="duz">– Bu nedir ki?</span></p>

    <p class="duz" xml:lang="tr"><span class="duz">– Hac seyahatleri düzenleyen bir İtalyan derneği. Şunları biraz eşele bakalım.</span></p>

    <p class="duz" xml:lang="tr"><span class="duz">– Site İtalyanca mı?</span></p>

    <p class="duz" xml:lang="tr"><span class="duz">– Başının çaresine bak. Yıl içinde hac seyahatlerine ve seminerlere katılanların listesini istiyorum; diğer etkinliklerini de. Örgütlenme şemalarını, yasal statülerini, finans kaynaklarını, her şeyi istiyorum. Sonra bir bahaneyle onlarla temas kur.</span></p>

    <p class="duz" xml:lang="tr"><span class="duz">– İngilizce olarak mı?</span></p>

    <p class="duz" xml:lang="tr"><span class="duz">Derin bir iç çekmek üzereyken vazgeçtim. Şu Avrupa polisi, istikbal onların değildi.</span></p>

    <p class="duz" xml:lang="tr"><span class="duz">– Luc intihara kalkışmadan hemen önce onlara en az üç e-posta yolladı. Sonra da sildi. Onları ele geçirmek için elinden geleni yap.</span></p>

    <p class="duz" xml:lang="tr"><span class="duz">– Aspirin içeceğim.</span></p>

    <p class="duz" xml:lang="tr"><span class="duz">– Ne istersen iç. Öğlene kadar haberlerini bekliyorum.</span></p>

    <p class="duz" xml:lang="tr"><span class="duz">Eskiden benim muhbirlerim olan Said ve Momo adlı iki kardeş tarafından işletilen, Oberkampf Sokağı’ndaki Grappe d’Or barına doğru yöneldim. Cep telefonum çaldığında, trafik sıkışıklığının üstesinden gelebilmek için tepe lambasını takmak üzereydim.</span></p>

    <p class="duz" xml:lang="tr"><span class="duz">– Mat! Benim Malaspey.</span></p>

    <p class="duz" xml:lang="tr"><span class="duz">– Neredesin?</span></p>

    <p class="duz" xml:lang="tr"><span class="duz">– Bir nümizmata takıldım. Adam madalyayı tanıdı.</span></p>

    <p class="duz" xml:lang="tr"><span class="duz">– Ne söyledi?</span></p>

    <p class="duz" xml:lang="tr"><span class="duz">– Ona göre herhangi bir değeri yokmuş. XIII. yüzyılda, Venedik’te dökülmüş bronz bir madalyanın kötü bir taklidiymiş. Atölyenin ismi...</span></p>

    <p class="duz" xml:lang="tr"><span class="duz">– Boş ver. Ne halta yarıyormuş peki?</span></p>

    <p class="duz" xml:lang="tr"><span class="duz">– Herife göre bir fetiş. İnsanı şeytana karşı koruyan bir zamazingo. Müstensih keşişler üzerlerinde taşırlarmış. Şeytan korkusuyla yaşarlarmış ve bu madalya onları korurmuş. Keşişler nevrotikmiş, Aziz Antonio’nun hayatına takmışlar ve...</span></p>

    <p class="duz" xml:lang="tr"><span class="duz">– Biliyorum. Taklit madalyanın nerede yapıldığını öğrenebildin mi?</span></p>

    <p class="duz" xml:lang="tr"><span class="duz">– Henüz öğrenemedim. Çocuklar bana bazı ipuçları verdi. Ama bu daha çok...</span></p>

    <p class="duz" xml:lang="tr"><span class="duz">– Bir ilerleme olursa beni bilgilendir.</span></p>

    <p class="duz" xml:lang="tr"><span class="duz">Bir anda aklıma, Perreux’deki kuyumcu cinayeti geldi.</span></p>

    <p class="duz" xml:lang="tr"><span class="duz">– Ayrıca, Créteil polisiyle irtibat kur, bakalım Çingenelerle ilgili yeni haberler var mı?</span></p>

    <p class="duz" xml:lang="tr"><span class="duz">Telefonu kapattım. Tahminim doğru çıkmıştı. Suda boğulmadan önce yanına bir tılsım almıştı. Sadece sembolik bir değeri olan ve onu Şeytan’dan koruyan bir nesne. O anda nasıl bir çelişki içindeydi? Hem yaşamdan hem de ölümden korkuyor olabilir miydi?</span></p>

    <p class="duz" xml:lang="tr"><span class="duz">Oberkampf Sokağı. Barın yüz metre aşağısına park ettim. Trafiğin gürültüsü havadaki zehirli gazlara karışıyor ve beynime nüfuz ediyordu. Aç karnına yeni bir sigara daha yaktım. Kafamı pardösümün yakalarının arasına soktum ve yeniden polis postuna büründüm. Aslında bu postun altında bir başka post daha vardı: Uykusuz bir gecenin sonrasında bitkin, sabah sabah bir calvados içebilecek kadar kafebarlara aşina olan bir herif.</span></p>

    <p class="duz" xml:lang="tr"><span class="duz">Saat 10’du. Bar tenha sayılırdı. Tezgâhın ucuna, T biçimindeki bir tabureye oturdum. Tezgâhın önünde birkaç tip hem içkilerini yudumluyor, hem de makara yapıyorlardı. Biraz ileride bir masanın çevresinde konuşlanmış öğrenciler vardı. Gerçekten işlerin kesat olduğu bir saatti.</span></p>

    <p class="duz" xml:lang="tr"><span class="duz">Gerginliğim biraz azalmıştı. Kabiliyeli kardeşler barın dekorasyonunu yenilemişlerdi. Yarı ahşap, yarı bakır, yarı mermer; otantik olan tek şey kahve ve izmarit kokusuydu. Ama bir başka koku daha burnuma çarptı: bira ve küf. Sağ tarafta, mahzene inen merdivenlerin üzerindeki döşeme kapağı açıktı. Malzeme ikmali yapıyorlardı.</span></p>

    <p class="duz" xml:lang="tr"><span class="duz">Momo, tezgâhın diğer ucunda belirdi, kollarında bir yığın baget ekmek vardı. Kendimi belli etmeden onu inceledim. Beyaz bir atlet giymiş dağ gibi bir adam; kıvırcık dağınık saçların altında, iki kalın kaşın ve kocaman bir çenenin olduğu kaba bir yüz. Cılız ve huysuz küçük kardeşi Said’e göre karanlık, kaba, dev gibi bir herif.</span></p>

    <p class="duz" xml:lang="tr"><span class="duz">Hangisinin daha tehlikeli olduğunu bilemiyordum, ama ikisi birlikteyken bir bela oldukları kesindi. 1996’da Silahlı İslami Gruplar’a bağlı komandolar köylerini basmışlardı. Anlatılanlara göre kardeşler de onların peşlerine düşmüş, katilleri bulmuş, şeflerinin taşaklarını kesip, zorla diğerlerine yedirmişlerdi. Bu aklımdan çıkmıyordu, “</span><span class="italik">Be cool</span><span class="duz">” dedim kendime. Momo beni fark etmişti.</span></p>

    <p class="duz" xml:lang="tr"><span class="duz">– Durey! Beşlik simit gibi sırıtmıştı. Uzun zaman oluyor.</span></p>

    <p class="duz" xml:lang="tr"><span class="duz">– Bana bir kahve ısmarlamayacak mısın?</span></p>

    <p class="duz" xml:lang="tr"><span class="duz">Kabiliyeli isteğimi yerine getirdi. Çıkan buharların arasında, makine dairesindeki bir denizaltıcıya benziyordu.</span></p>

    <p class="duz" xml:lang="tr"><span class="duz">– Bu saatte işte olmanız gerekmiyor muydu? dedi tezgâhın üzerine dumanı tüten bir fincan kahve bırakırken.</span></p>

    <p class="duz" xml:lang="tr"><span class="duz">– Çıktım. Fazla mesailerden bunaldım.</span></p>

    <p class="duz" xml:lang="tr"><span class="duz">Momo şekerliği bana doğru itti ve dirseklerini tezgâha dayadı.</span></p>

    <p class="duz" xml:lang="tr"><span class="duz">– Şefleriniz canınızı çok mu sıkıyor?</span></p>

    <p class="duz" xml:lang="tr"><span class="duz">– Sizi çok mu koşturuyorlar, demek istiyorsun. Daha yeni oturdum.</span></p>

    <p class="duz" xml:lang="tr"><span class="duz">– Siz de bizim gibi yapın, kendi işinize bakın! Dedektiflikten başka işiniz yok.</span></p>

    <p class="duz" xml:lang="tr"><span class="duz">Ağzını yaya yaya gülümsedi; bu fikir hoşuna gitmişti.</span></p>

    <p class="duz" xml:lang="tr"><span class="duz">– Her zaman bir patron vardır, Momo. Siz de bile, içki dağıtıcıları mesela.</span></p>

    <p class="duz" xml:lang="tr"><span class="duz">Ağzı biraz daha yayvanlaştı:</span></p>

    <p class="duz" xml:lang="tr"><span class="duz">– İçki dağıtıcıları: Onların yasası burada sökmez. Her şeye biz karar veririz.</span></p>

    <p class="duz" xml:lang="tr"><span class="duz">– Güldürme beni. Larfaoui sizi taşaklarınızdan yakalamış.</span></p>

    <p class="duz" xml:lang="tr"><span class="duz">Momo, bir anda topun geldiği yeri görmemiş bir kaleci gibi olduğu yerde kıpırdandı. Cebimden bir Camel çıkardım ve tütünü sıkılaştırmak için tezgâha birkaç defa vurdum. Ardından çiviyi çaktım:</span></p>

    <p class="duz" xml:lang="tr"><span class="duz">– Size içki dağıtımını yapan o değil mi?</span></p>

    <p class="duz" xml:lang="tr"><span class="duz">– Larfaoui, o öldü.</span></p>

    <p class="duz" xml:lang="tr"><span class="duz">Sigaramı yaktım ve fincanımı kaldırdım:</span></p>

    <p class="duz" xml:lang="tr"><span class="duz">– Ruhu şad olsun. Bu konu hakkında bana ne söyleyebilirsin?</span></p>

    <p class="duz" xml:lang="tr"><span class="duz">– Hiç.</span></p>

    <p class="duz" xml:lang="tr"><span class="duz">– Eğer insanlar biraz daha az geveze olsa, dünya daha basit olurdu. Bastille’de yeni bir bar açtığınızı duydum.</span></p>

    <p class="duz" xml:lang="tr"><span class="duz">– Yani?</span></p>

    <p class="duz" xml:lang="tr"><span class="duz">Momo gözlerini döşemedeki kapağa dikmişti. Said aşağıdaydı. Kardeşi yukarı çıkmadan önce işi bitirmeliydim. Tarz değiştirdim:</span></p>

    <p class="duz" xml:lang="tr"><span class="duz">– Sağlık İşleri Şubesi’nde hâlâ birkaç dostum var. Sizi ziyarete gelebilirler. Hijyen, sağlık, ruhsat...</span></p>

    <p class="duz" xml:lang="tr"><span class="duz">Momo bana doğru eğildi, ter ve tütsü kokuyordu:</span></p>

    <p class="duz" xml:lang="tr"><span class="duz">– Ne tür bir film çeviriyorsunuz, bilmiyorum, ama günümüzde polisler bundan çok daha fazlasını yapıyor.</span></p>

    <p class="duz" xml:lang="tr"><span class="duz">– Larfaoui, Momo, Bana bir şeyler anlat, ben de çekip gideyim.</span></p>

    <p class="duz" xml:lang="tr"><span class="duz">Cevap beklerken, bir motor sesi duyuldu. Döşeme kapağının ağzında yük asansörü göründü. Metal fıçıların arasında ayakta duran Said, köprüüstündeki gerçek bir amiral gibiydi. Böylece ele geçirdiğim ilk fırsatı yitiriyordum.</span></p>

    <p class="duz" xml:lang="tr"><span class="duz">– Merhaba Yüzbaşım. Sizi görmek ne güzel.</span></p>

    <p class="duz" xml:lang="tr"><span class="duz">Gülümsedim, bir kez daha kardeşiyle olan zıtlığı beni etkilemişti. Momo henüz yontulmamış bir mermer blok gibiyken Said son halini almış bir parçayı andırıyordu. Düz ve kalın telli siyah saçlarının altında ince ve sivri bir yüzü vardı. Yüz hatları birçok nüansı aynı anda barındırıyordu: dinginlik, aldırmazlık, saygı, acımasızlık... Tüm bunlar badem iriliğindeki gözlerinden, dolgun ve kösnül dudaklarından okunuyordu.</span></p>

    <p class="duz" xml:lang="tr"><span class="duz">Fıçıların üzerinden atladı ve gelip yanımdaki tabureye tünedi. Şenlik sona ermişti.</span></p>

    <p class="duz" xml:lang="tr"><span class="duz">– Taziyelerimi sunarım.</span></p>

    <p class="duz" xml:lang="tr"><span class="duz">Başımı öne eğdim, sinirli sinirli saçımın bukleleriyle oynadım. Said’in Luc’ten haberi vardı; Larfaoui soruşturması sırasında onunla temas kurmuş olmalıydı. Ona kahve servisi yapan kardeşine belli belirsiz bir işaret yaptı.</span></p>

    <p class="duz" xml:lang="tr"><span class="duz">– Biz, diğerleri hepimiz onu, Yüzbaşı Soubeyras’yı çok seviyorduk.</span></p>

    <p class="duz" xml:lang="tr"><span class="duz">Tiz sesi de onun gibiydi, aldırmaz ve yumuşak. Ağzında bir avuç zeytin varmış gibi kelimeleri yuvarlayarak konuşuyordu.</span></p>

    <p class="duz" xml:lang="tr"><span class="duz">– Luc ölmedi, Said. Ondan geçmişte kalmış gibi bahsetme. Bugün yarın komadan çıkabilir.</span></p>

    <p class="duz" xml:lang="tr"><span class="duz">– Hepimizin istediği bu, Yüzbaşı. İnanın.</span></p>

    <p class="duz" xml:lang="tr"><span class="duz">Said fincanına tek şeker attı. Üzerinde bir asker ceketi vardı, ayrıca altın takılar; zincir kolye, bilezik, şövalye yüzük. Devam etti:</span></p>

    <p class="duz" xml:lang="tr"><span class="duz">– Üzüntünüzü anlıyorum. Ama biz, hiçbir şey bilmiyoruz. Sanırım yüzbaşıyı geri getirecek olan da sorularınız değil.</span></p>

    <p class="duz" xml:lang="tr"><span class="duz">– Sakin ol, Said. Sadece onun soruşturmalarını devraldım.</span></p>

    <p class="duz" xml:lang="tr"><span class="duz">– Artık Cinayet Masası’nda değil misiniz?</span></p>

    <p class="duz" xml:lang="tr"><span class="duz">Gülümsedim ve bir sigara yaktım. Bu herif kesinlikle kardeşinden daha kurnazdı.</span></p>

    <p class="duz" xml:lang="tr"><span class="duz">– Dostça bir yardım. Larfaoui vakasıyla ilgili bana ne söyleyebilirsin?</span></p>

    <p class="duz" xml:lang="tr"><span class="duz">Said güldü. Konuşurken karşısındakinin yüzüne hiç bakmıyordu. Ya başını öne eğiyor, hızlı hızlı gözlerini kırpıştırıyor ya da bir şeyler düşünüyormuş gibi gözlerini kaçırıyordu. Bunların tümü birer numaraydı; aslında bütün soruların cevapları, daha soruyu işitir işitmez hazırdı. Hâlâ bana bir cevap vermişti.</span></p>

    <p class="duz" xml:lang="tr"><span class="duz">– Luc buraya bu cinayet hakkında sorular sormak için geldi, değil mi?</span></p>

    <p class="duz" xml:lang="tr"><span class="duz">– Elbette. Mahalleyi tanırsınız. İnsanları, geleni, gideni, herkesi. Ama burada kimse bir şey bilmez. İnanın bana, Yüzbaşı. Massine’in ölümü tamamen bir sır.</span></p>

    <p class="duz" xml:lang="tr"><span class="duz">Momo’ya işaret edip bir kahve daha istedim. Said’in ses tonu sinirlerimi oynatmaya başlamıştı. Kibar, ancak bir o kadar da aldırmaz tavrı sabrımı taşırıyordu. Doğrudan gözlerinin içine baktım; en iyi strateji, “stratejisizlikti”. Yani açık olmak.</span></p>

    <p class="duz" xml:lang="tr"><span class="duz">– Beni dinle Said. Luc benim en iyi dostumdu, anlıyor musun?</span></p>

    <p class="duz" xml:lang="tr"><span class="duz">Said kaşığıyla ağır ağır kahvesini karıştırıyordu, ses çıkarmadan.</span></p>

    <p class="duz" xml:lang="tr"><span class="duz">– Hiç kimse bu... bu talihsiz olayı beklemiyordu. Özellikle de ben. Bunu neden yaptığını öğrenmek istiyorum. Kafasındaki neydi, işinde ne gibi sorunlar vardı. Beni dinliyor musun?</span></p>

    <p class="duz" xml:lang="tr"><span class="duz">– Kulaklarımı dört açtım, Yüzbaşı.</span></p>

    <p class="duz" xml:lang="tr"><span class="duz">– Larfaoui’yi tek başına soruşturuyordu ve dosya ona kafayı yedirtmiş olmalı. Ben onun bu lanet işte bir şeyler bulduğuna inanıyorum. Bunalıma girmesine neden olan bir şey. Şimdi kelleyi çalıştır ve biraz öt bakalım!</span></p>

    <p class="duz" xml:lang="tr"><span class="duz">Elimde olmadan bağırmıştım. Sakinleşmek için öksürdüm. Said, soğukkanlılıkla hâlâ inkâr ediyordu:</span></p>

    <p class="duz" xml:lang="tr"><span class="duz">– Bu olay hakkında hiçbir şey bilmiyorum.</span></p>

    <p class="duz" xml:lang="tr"><span class="duz">– Larfaoui’nin diğer içki dağıtıcılarıyla arasında bir sorun var mıydı?</span></p>

    <p class="duz" xml:lang="tr"><span class="duz">– Böyle bir şey duymadım.</span></p>

    <p class="duz" xml:lang="tr"><span class="duz">– Borcu olan bir kafebar sahibinin işi olabilir mi?</span></p>

    <p class="duz" xml:lang="tr"><span class="duz">– Bizim aramızda bu işler böyle halledilmez, siz de bilirsiniz.</span></p>

    <p class="duz" xml:lang="tr"><span class="duz">Said haklıydı. Larfaoui bir profesyonel tarafından vurulmuştu. Zaten küçük kafebar patronları asla gerçek katiller kullanmazlardı.</span></p>

    <p class="duz" xml:lang="tr"><span class="duz">– Larfaoui sadece bir içki dağıtıcısı değildi. Kaçakçılık da yapıyordu.</span></p>

    <p class="duz" xml:lang="tr"><span class="duz">– Bu konuda size yardımcı olamam. Biz, uyuşturucuya bulaşmayız.</span></p>

    <p class="duz" xml:lang="tr"><span class="duz">Üslup değiştirdim:</span></p>

    <p class="duz" xml:lang="tr"><span class="duz">– Luc, buraya soruşturma için geldiğinde, cinayet hakkında bir fikri var mıydı?</span></p>

    <p class="duz" xml:lang="tr"><span class="duz">– Söylemesi zor.</span></p>

    <p class="duz" xml:lang="tr"><span class="duz">– Sen yine de bir düşün.</span></p>

    <p class="duz" xml:lang="tr"><span class="duz">Düşünüyormuş gibi çevreye ünlü bakışlarını yöneltti, sonra konuşmaya başladı:</span></p>

    <p class="duz" xml:lang="tr"><span class="duz">– Aslında buraya iki defa geldi. İlki eylülde, Larfaoui vurulduğunda. Ardından da bu ayın başında. Tamamen şaşkın bir hali vardı.</span></p>

    <p class="duz" xml:lang="tr"><span class="duz">– Sana içini dökmeye geldiğini söyleme.</span></p>

    <p class="duz" xml:lang="tr"><span class="duz">– Yarım saatten az bir sürede beş votka içti, bu da bir tür içini dökmek sayılmaz mı?</span></p>

    <p class="duz" xml:lang="tr"><span class="duz">Luc’ün eskiden beri içkiye eğilimi vardı. Son dönemlerinde bu durumu biraz daha abartmış olması beni şaşırtmamıştı. Dirsekleri hâlâ tezgâha dayalıydı, aramızda sadece birkaç santimetre mesafe vardı. Bu kez strateji değiştiren o oldu:</span></p>

    <p class="duz" xml:lang="tr"><span class="duz">– Massine olayında siz daha fazla yol alabilirsiniz, Yüzbaşı.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Çünkü siz gerçek bir inanansınız.</span></p>

    <p class="duz" xml:lang="tr"><span class="duz">– Luc de iyi bir Hıristiyan’dı.</span></p>

    <p class="duz" xml:lang="tr"><span class="duz">– Hayır. Kafası başka yerdeydi. Artık gerçek bir zahit değildi.</span></p>

    <p class="duz" xml:lang="tr"><span class="duz">Kahvemden büyük bir yudum aldım ve midemin kavrulduğunu hissettim:</span></p>

    <p class="duz" xml:lang="tr"><span class="duz">– Nereye gelmek istiyorsun?</span></p>

    <p class="duz" xml:lang="tr"><span class="duz">– Larfaoui de dindar biriydi.</span></p>

    <p class="duz" xml:lang="tr"><span class="duz">– Yani?</span></p>

    <p class="duz" xml:lang="tr"><span class="duz">– Cinayet akşamını düşünün.</span></p>

    <p class="duz" xml:lang="tr"><span class="duz">– 8 eylül.</span></p>

    <p class="duz" xml:lang="tr"><span class="duz">– Haftanın hangi günü?</span></p>

    <p class="duz" xml:lang="tr"><span class="duz">– Hiçbir fikrim yok.</span></p>

    <p class="duz" xml:lang="tr"><span class="duz">– Cumartesi. Bir Müslüman cumartesileri ne yapar?</span></p>

    <p class="duz" xml:lang="tr"><span class="duz">Düşündüm. Said’in beni neye yönlendirdiğini anlayamadım. Devam etti:</span></p>

    <p class="duz" xml:lang="tr"><span class="duz">– Âlem yapar. Duayla geçen cuma gününün ardından gerçek bir inanan gevşemek ister. Siz Fransızların söylediği gibi, bedeni arzular...</span></p>

    <p class="duz" xml:lang="tr"><span class="duz">– Bana o akşam iş üstünde olduğunu mu söylemek istiyorsun?</span></p>

    <p class="duz" xml:lang="tr"><span class="duz">– Larfaoui’nin bazı küçük alışkanlıkları vardı. Ailesi Cezayir’deydi.</span></p>

    <p class="duz" xml:lang="tr"><span class="duz">– Bir metresi mi var?</span></p>

    <p class="duz" xml:lang="tr"><span class="duz">– Metres değil. Orospular.</span></p>

    <p class="duz" xml:lang="tr"><span class="duz">Nihayet kafamda çerçeveyi oluşturmuştum. Larfaoui, evinde 23:00 sularında öldürülmüştü. Her halükârda yalnız değildi. Ama kimse ne bir tanıktan ne de ikinci bir cesetten söz etmişti. Kız ya kaçmayı başarmıştı ya da her şeyi görmüştü.</span></p>

    <p class="duz" xml:lang="tr"><span class="duz">– Kız, sen kızı tanıyor musun?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Bana aptal muamelesi yapma.</span></p>

    <p class="duz" xml:lang="tr"><span class="duz">– Bana inanın, dedi gülümseyerek. Ama onu bulabilecek imkânlara sahipsiniz.</span></p>

    <p class="duz" xml:lang="tr"><span class="duz">Ahlak Masası’nda yaşadığım tecrübeyi düşündüm. Kadın pazarlayan bütün şebekeleri tanıyordum. Ama müşterisinin tarifi olmadan bir fahişeyi aramanın, Hizbullah saldırısından sonra boş kovan aramaktan farkı yoktu.</span></p>

    <p class="duz" xml:lang="tr"><span class="duz">– Özel zevkleri neymiş, biliyor musun?</span></p>

    <p class="duz" xml:lang="tr"><span class="duz">– Araştırın, Yüzbaşı. Sizin için kendimi üzemem.</span></p>

    <p class="duz" xml:lang="tr"><span class="duz">Belli belirsiz bir şeyi anımsadım.</span></p>

    <p class="duz" xml:lang="tr"><span class="duz">– Bundan Luc’e bahsettin mi?</span></p>

    <p class="duz" xml:lang="tr"><span class="duz">– Hayır. O ayrıntılarla değil sebeple ilgileniyordu. Bir hesaplaşma olduğuna inanmıştı. Bir sorun... Said tereddüt etti. Polisin içindeki bir sorun. Bir iç mesele...</span></p>

    <p class="duz" xml:lang="tr"><span class="duz">– Bunu sana o mu söyledi?</span></p>

    <p class="duz" xml:lang="tr"><span class="duz">– Bu konuda bir şey söylemedi, ama sinirliydi. Gerçekten sinirli.</span></p>

    <p class="duz" xml:lang="tr"><span class="duz">Kokuşmuşluk şüphesi, bir kez daha. Ayağa kalktım.</span></p>

    <p class="duz" xml:lang="tr"><span class="duz">– Bazı adamlar seni görmeye gelebilir. Emniyet’ten.</span></p>

    <p class="duz" xml:lang="tr"><span class="duz">– İçişleri mi?</span></p>

    <p class="duz" xml:lang="tr"><span class="duz">– Sen bu hikâyeyi unut. Onlara bir şey söyleme.</span></p>

    <p class="duz" xml:lang="tr"><span class="duz">– Fransa’da söylendiği gibi, görmedim, duymadım!</span></p>

    <p class="duz" xml:lang="tr"><span class="duz">Camlı kapıya doğru yöneldim. Bar dolmaya başlamıştı; aperitif saati. Said’e doğru döndüm:</span></p>

    <p class="duz" xml:lang="tr"><span class="duz">– Son bir şey daha: Larfaoui’nin satanizm hikâyelerine bulaşmışlığı var mıdır?</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">– Şu şeytana tapanlar.</span></p>

    <p class="duz" xml:lang="tr"><span class="duz">Kabiliyeli gülerek bana doğru yaklaştı:</span></p>

    <p class="duz" xml:lang="tr"><span class="duz">– Bizimkiler şeytanla ilgilenmez.</span></p>

    <p class="duz" xml:lang="tr"><span class="duz">– Peki sizin şeytanlarınız?</span></p>

    <p class="duz" xml:lang="tr"><span class="duz">– Cinler, çöldeki ruhlar.</span></p>

    <p class="duz" xml:lang="tr"><span class="duz">– Larfaoui onlarla mı ilgileniyordu?</span></p>

    <p class="duz-son-paragraf-2" xml:lang="tr"><span class="duz">– Burada kimse cinlerle uğraşmaz. Onlar sınırın öte tarafında kalmıştır. Bu da Sarko’ya iyi bir haber.</span></p>

    <div class="footnotes footnote">
      <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Fransız Demiryolları (ç.n)</span></p>
    </div>
  </div>
</body>
</html>