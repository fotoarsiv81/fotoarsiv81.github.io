<html xmlns="http://www.w3.org/1999/xhtml">
<head>
  <title>24.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x24">
    <h1 class="bolum-ismi" id="toc-anchor" xml:lang="tr"><span class="bolum-ismi">24</span></h1>

    <p class="duz" xml:lang="tr"><span class="duz">36’daki evrak rafımda her zamanki işler beni bekliyordu. Tutanaklar, nöbet raporları, Emniyet Müdürlüğü’nden gelen telgraflar, basın dosyaları... Hepsini birden aldım ve masamın üzerine fırlattım. Oturdum, Doudou’nun iki otomatiğini güderiye sardım, sonra kilitli çekmecelerimden birine koydum.</span></p>

    <p class="duz" xml:lang="tr"><span class="duz">Telefonuma uzandım. Öncelikle, ayinden hemen sonra apar topar gittiğim için özür dilemek amacıyla Laure’u aradım. Birkaç kalıplaşmış cümlenin ardından, bir süre tereddüt ettikten sonra, almaca doğru derin bir soluk verdim:</span></p>

    <p class="duz" xml:lang="tr"><span class="duz">– Sana bir şey söylemek istiyorum... Ben Luc’ün seyahatlerini araştırdım.</span></p>

    <p class="duz" xml:lang="tr"><span class="duz">– Yani?</span></p>

    <p class="duz" xml:lang="tr"><span class="duz">– Ortada bir kadın yok. Senin tahmin ettiğin gibi değil.</span></p>

    <p class="duz" xml:lang="tr"><span class="duz">– Emin misin?</span></p>

    <p class="duz" xml:lang="tr"><span class="duz">– Kesinlikle. Bana inan.</span></p>

    <p class="duz" xml:lang="tr"><span class="duz">Kadınlık gururunu okşamış mıydım, kocası için biraz daha fazla üzülmesini sağlamış mıydım, öğrenemeden telefonu kapattım. Önümdeki kâğıtları karıştırdım ve Malaspey’in Luc’ün madalyonuyla ilgili notunu okudum. Değersiz bir zımbırtıydı. Luc için kesinlikle önemli –Aziz Mikail– bir semboldü.</span></p>

    <p class="duz" xml:lang="tr"><span class="duz">Meyer’in Perreux olayındaki şüpheli hakkında hazırladığı raporu buldum. Kalderash Çingenesi. Çabucak okudum; iyi iş çıkarmıştı. Soruşturmanın ilerlediğini Dumayet’ye söyleyebilirdim artık.</span></p>

    <p class="duz" xml:lang="tr"><span class="duz">Foucault’yu aradım ve gelip telefonunu almasını söyledim. Ardından Svendsen’e telefon ettim. Luc’ün evinde bulduğum scanner’larla ilgili bir ilerleme kaydetmiş miydi öğrenmek istiyordum. Cümlemi bitirmeme müsaade etmedi:</span></p>

    <p class="duz" xml:lang="tr"><span class="duz">– Bunlar bir petscan’le elde edilmiş görüntüler. Bu, insan beyninin etkinliğini gerçek zamanda görüntülemeyi sağlayan bir makine. Klişeler, Brookhaven Ulusal Laboratuvarı Nükleer Tıp Bölümü’ne ait, burası New Jersey’de çok ünlü bir araştırma merkezi.</span></p>

    <p class="duz" xml:lang="tr"><span class="duz">– Peki, burada, tam olarak beynin hangi etkinliği söz konusu?</span></p>

    <p class="duz" xml:lang="tr"><span class="duz">– Bana söylenenlere göre, kriz anındaki hastaların beyinleri. Tehlikeli şizofrenler.</span></p>

    <p class="duz" xml:lang="tr"><span class="duz">– Katiller mi?</span></p>

    <p class="duz" xml:lang="tr"><span class="duz">– Daha çok, şiddet yanlıları.</span></p>

    <p class="duz" xml:lang="tr"><span class="duz">Bu tam da benim düşündüğüm şeydi. Ortaçağ’da, şeytanın varlığı bir çörten biçiminde ifade ediliyordu. XXI. yüzyılda ise, beyinde öldürmeye ve şiddete yönelten bir “kopukluk”la.</span></p>

    <p class="duz" xml:lang="tr"><span class="duz">Svendsen devam ediyordu:</span></p>

    <p class="duz" xml:lang="tr"><span class="duz">– Başka bilgiler de topladım. Bu hastaların bedenlerinde, şizofrenilerine bağlı olarak gelişen fiziksel biçimsizlikler de var. Geniş gövde, asimetrik yüz, fazla miktarda tüylenme... Sanki zihinsel rahatsızlıkları bedenlerinin biçimini değiştirmiş gibi. Bir tür Mister Hyde vakası...</span></p>

    <p class="duz" xml:lang="tr"><span class="duz">Bu değişimlerde Luc’ün ilgisini çeken neydi, anlamaya çalışıyordum. Kötülük, bedenlerini değişime uğratacak kadar bu yaratıklara “hâkim” oluyordu. Modern dünyanın iblisleri. Svendsen’e teşekkür edip telefonu kapatırken, Foucault kapıda belirdi.</span></p>

    <p class="duz" xml:lang="tr"><span class="duz">– Sağ ol, dedim, telefonunu uzatırken.</span></p>

    <p class="duz" xml:lang="tr"><span class="duz">– Kendininkini buldun mu?</span></p>

    <p class="duz" xml:lang="tr"><span class="duz">– Her şey yolunda. Başka?</span></p>

    <p class="duz" xml:lang="tr"><span class="duz">– Larfaoui’nin Besançon’da bağlantıları var mı, diye kontrol ettim. Hiçbir şey bulamadım.</span></p>

    <p class="duz" xml:lang="tr"><span class="duz">– Banka hesapları?</span></p>

    <p class="duz" xml:lang="tr"><span class="duz">– Hepsine baktım. Dikkat çeken bir durum yok. Ayrıca telefon faturaları, banka dekontları da temiz. Bütün konuşmalar, evinden yaptıkları da dahil, işle ilgili. Ama Besançon’a hiç telefon etmemiş. Bana göre başka bir hat kullanıyordu. Bu karılarını aldatan kocaların sıklıkla başvurduğu bir yöntem ve...</span></p>

    <p class="duz" xml:lang="tr"><span class="duz">– Tamam. Senden Larfaoui’nin faaliyetlerini biraz daha araştırmanı istiyorum. Kalitesiz içki dışında başka ne kaçakçılığı yapıyormuş öğren.</span></p>

    <p class="duz" xml:lang="tr"><span class="duz">Şu ya da bu şekilde, diğerleriyle bir bütünlük oluşturacak bir ayrıntı bulma konusunda umutlu değildim. Ama her şeye rağmen Kabiliyeli’nin katili sözüm ona bir rahipti. Bu da şeytanla bir bağ olabilirdi...</span></p>

    <p class="duz" xml:lang="tr"><span class="duz">– Ya unital6’nın e-postaları?</span></p>

    <p class="duz" xml:lang="tr"><span class="duz">– Dernekteki herifler her şeyi reddediyor. Hiçbir şey almadıklarına dair yemin ediyorlar!</span></p>

    <p class="duz" xml:lang="tr"><span class="duz">Hayal görmemiştim; Luc bu mesajları yollamıştı. Şimdilik bu işi bir kenara bırakmaya karar verdim.</span></p>

    <p class="duz" xml:lang="tr"><span class="duz">– Şeytan hakkındaki konferansa katılacakların listesi?</span></p>

    <p class="duz" xml:lang="tr"><span class="duz">– Burada, işte.</span></p>

    <p class="duz" xml:lang="tr"><span class="duz">Listeye hızla bir göz attım: rahipler, psikiyatrlar, sosyologlar, hepsi İtalyan’dı. İsimlerin arasında benim için bir şey ifade eden yoktu.</span></p>

    <p class="duz" xml:lang="tr"><span class="duz">– Süper, dedim kâğıdı masaya bırakırken. Son bir şey daha: Ben bu gece gidiyorum.</span></p>

    <p class="duz" xml:lang="tr"><span class="duz">– Nereye?</span></p>

    <p class="duz" xml:lang="tr"><span class="duz">– Özel işler. Dükkân sana emanet.</span></p>

    <p class="duz" xml:lang="tr"><span class="duz">– Ne kadar zaman için?</span></p>

    <p class="duz" xml:lang="tr"><span class="duz">– Birkaç gün.</span></p>

    <p class="duz" xml:lang="tr"><span class="duz">– Cebinden sana ulaşabilir miyim?</span></p>

    <p class="duz" xml:lang="tr"><span class="duz">– Şüphen olmasın.</span></p>

    <p class="duz" xml:lang="tr"><span class="duz">–</span> <span class="italik">Gerçekten</span> <span class="duz">ulaşabilir miyim?</span></p>

    <p class="duz" xml:lang="tr"><span class="duz">– Mesajlarıma bakarım.</span></p>

    <p class="duz" xml:lang="tr"><span class="duz">– Küçük bir seyahat, ha, Dumayet’ye bundan bahsettin mi?</span></p>

    <p class="duz" xml:lang="tr"><span class="duz">– Birazdan yanına gideceğim.</span></p>

    <p class="duz" xml:lang="tr"><span class="duz">– Ya Luc... durumu nasıl?</span></p>

    <p class="duz" xml:lang="tr"><span class="duz">– Değişiklik yok. Elden daha fazlası gelmiyor. Bir an tereddüt ettim, sonra ekledim. Ama gideceğim yerde ona daha yakın olacağım.</span></p>

    <p class="duz" xml:lang="tr"><span class="duz">Teğmenim hafifçe kafasını salladı. Anlamıyordu.</span></p>

    <p class="duz" xml:lang="tr"><span class="duz">– Seni arayacağım, dedim gülümseyerek.</span></p>

    <p class="duz" xml:lang="tr"><span class="duz">Kapanan kapının ardından baktım, sonra Meyer’in yazdığı raporu aldım.</span></p>

    <p class="duz" xml:lang="tr"><span class="duz">– Gelmekle iyi yaptınız, dedi Dumayet, içeri girdiğimde. Kırk sekiz saatiniz doldu.</span></p>

    <p class="duz" xml:lang="tr"><span class="duz">Raporu önüne koydum.</span></p>

    <p class="duz" xml:lang="tr"><span class="duz">– İşte Le Perreux’nün raporu.</span></p>

    <p class="duz" xml:lang="tr"><span class="duz">– Ya gerisi?</span></p>

    <p class="duz" xml:lang="tr"><span class="duz">Kapıyı kapattım, masanın tam karşısına oturdum ve konuşmaya başladım. Larfaoui cinayeti. Kabiliyeli’nin dümenleri. İsimler: Doudou, Jonca, Chevillat. Gırtlaklarına kadar battıklarını anlattım. Ama Luc’ten ve onun tüm bunları bildiğinden söz etmedim.</span></p>

    <p class="duz" xml:lang="tr"><span class="duz">– Narkotik, kendi kapısının önünü temizlemek zorunda, dedi. Herkesin pisliği kendine.</span></p>

    <p class="duz" xml:lang="tr"><span class="duz">– Doudou’ya, bu işe karışmayacağınıza dair söz verdim.</span></p>

    <p class="duz" xml:lang="tr"><span class="duz">– Oo, bu ne şeref.</span></p>

    <p class="duz" xml:lang="tr"><span class="duz">– Bana başka bilgiler de verdi... Önemli bilgiler.</span></p>

    <p class="duz" xml:lang="tr"><span class="duz">– Narkotik’te olanlar bizi ilgilendirmez.</span></p>

    <p class="duz" xml:lang="tr"><span class="duz">– Levain-Pahut’yü arayabilirsiniz. Condenceau’yla temasa geçebilir, İçişleri’ni başka bir olaya yönlendirebilirsiniz.</span></p>

    <p class="duz" xml:lang="tr"><span class="duz">– Hangi olaya?</span></p>

    <p class="duz" xml:lang="tr"><span class="duz">– Luc, Larfaoui cinayeti üzerinde çalışıyordu. İçki dağıtımcılarının arasında bir çekişme olduğunu söyleyerek kafalarını karıştırabilirsiniz.</span></p>

    <p class="duz" xml:lang="tr"><span class="duz">Donuk gözlerle bana baktı:</span></p>

    <p class="duz" xml:lang="tr"><span class="duz">– Doudou’nun verdiği bilgiler, buna değer mi?</span></p>

    <p class="duz" xml:lang="tr"><span class="duz">– Evet, belki de Luc’ün neden intihara teşebbüs ettiğini öğrenebileceğiz. Ve onda takıntı haline gelmiş soruşturmayı sonlandırabileceğiz.</span></p>

    <p class="duz" xml:lang="tr"><span class="duz">– Ne soruşturması?</span></p>

    <p class="duz" xml:lang="tr"><span class="duz">– Bir cinayet, Jura bölgesinde. Bugün perşembe. Bana pazartesiye kadar süre verin.</span></p>

    <p class="duz" xml:lang="tr"><span class="duz">– Söz konusu bile olamaz. Size bir iyilik yaptım, Durey. Şimdi işe dönme zamanı.</span></p>

    <p class="duz" xml:lang="tr"><span class="duz">– Müsaade edin izin kullanayım.</span></p>

    <p class="duz" xml:lang="tr"><span class="duz">– Nerede çalıştığınızı sanıyorsunuz? Postanede mi?</span></p>

    <p class="duz" xml:lang="tr"><span class="duz">Cevap vermedim. Düşünceli görünüyordu. İnce, uzun parmakları deri sumenin üzerinde geziniyordu. Cinayet Masası’na geldiğimden beri izin kullanmamıştım.</span></p>

    <p class="duz" xml:lang="tr"><span class="duz">– En ufak bir sıkıntı istemiyorum, dedi sonunda. Gittiğiniz yer, her neresiyse, hiçbir yasal göreviniz yok.</span></p>

    <p class="duz" xml:lang="tr"><span class="duz">– Merak etmeyin.</span></p>

    <p class="duz" xml:lang="tr"><span class="duz">– Pazartesi mi?</span></p>

    <p class="duz" xml:lang="tr"><span class="duz">– Saat dokuzda büromda olacağım.</span></p>

    <p class="duz" xml:lang="tr"><span class="duz">– Bundan haberi olan başka biri var mı?</span></p>

    <p class="duz" xml:lang="tr"><span class="duz">– Haberi olan yok, sizin dışınızda.</span></p>

    <p class="duz" xml:lang="tr"><span class="duz">Bana bakmadan, kafasını “peki” dercesine ağır ağır salladı.</span></p>

    <p class="duz" xml:lang="tr"><span class="duz">– Peki, şu anki işler?</span></p>

    <p class="duz" xml:lang="tr"><span class="duz">– Foucault dükkânı bekliyor. Sizinle temasta olacak.</span></p>

    <p class="duz-son-paragraf-2" xml:lang="tr"><span class="duz">– Siz de beni haberdar edin. Her gün. İyi hafta sonları.</span></p>
  </div>
</body>
</html>