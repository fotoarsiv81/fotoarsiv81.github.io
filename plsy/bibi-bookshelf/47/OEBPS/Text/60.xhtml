<html xmlns="http://www.w3.org/1999/xhtml">
<head>
  <title>60.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x60">
    <h1 class="bolum-ismi" id="toc-anchor" xml:lang="tr"><span class="bolum-ismi">60</span></h1>

    <p class="duz" xml:lang="tr"><span class="duz">Kaya yüzeyleri görünmez iki elin tuttuğu aynalar gibi güneşte parlıyordu. Üst üste duran taşlar kurşuni renkli totemleri andırıyordu. Issız yaylalar, gökyüzünün dayanılmaz parlaklığı altında ıstırap çekiyor gibiydi. Yüz metre aşağıda, falezin dibinde, deniz, insanın retinasını rahatsız eden milyarlarca dalgayla hareleniyordu. Tüm manzara titriyordu. Ufku bu şekilde titrek ve puslu gösteren şeyin sıcaklık olduğu düşünülebilirdi, ama ısı sıfır dereceye yakındı. Görüşü puslandıran ve engelleyen tozdu.</span></p>

    <p class="duz" xml:lang="tr"><span class="duz">Güneşliğimi indirdim ve kuru bir pus tabakası içinde kaybolan yolun ucunu görmeye çalıştım. Saat 9’u geçiyordu. Catania çıkışında çok zaman kaybetmiştim. Gecenin içinde bir geceydi sanki. Şu ünlü kara yağmur üçüncü evredeydi. Sokaklar kalın bir kül tabakasıyla kaplanmıştı. Buldozerler sokakları açmaya çalışıyor ve trafiği tıkıyordu. Şehrin dışı daha beterdi. Silecekleri çalıştırmadan ilerlemek imkânsızdı. Yollar bir paten pisti gibi kayıyordu, her yerde barikatlar vardı. Fırtınanın üstüne zorlukla çıkan bir uçak gibi, Catania’dan kırk kilometre uzaklaştıktan sonra bu cehennemden kurtulabilmiştim.</span></p>

    <p class="duz" xml:lang="tr"><span class="duz">Ancak bu kez de geç kalmıştım. Haritama göre yirmi kilometre daha kıyıyı takip edecek, sonra kuzeybatıya sapacaktım. Tepelere yaslanmış kulübelerle, viranelerle, kimi kez de kayaların arasında kaybolmuş köylerle karşılaşıyordum.</span></p>

    <p class="duz" xml:lang="tr"><span class="duz">Sola döndüm ve devam ettim. Malaspina Hapishanesi’ni gösteren herhangi bir levha yoktu. Manzara değişmeye başlamıştı. Çöl yerini sazlıklarla, sarı otlarla kaplı sıkıcı bir ovaya bırakmıştı, her şey kurutulmuş bir bataklığı andırıyordu. Bu biteviye arazi bana, insanı hipnotize edecek kadar bir tükenmişliği, bir terk edilmişliği çağrıştırıyordu. Tam gözlerim acımaya başlamıştı ki, Malaspina ismi karşıma çıktı.</span></p>

    <p class="duz" xml:lang="tr"><span class="duz">Burası da dümdüz bir yoldu ve her zamanki yanık toprakların oluşturduğu manzara buraya da hâkimdi. Birden yol asfaltsız bir patikaya dönüştü. Acaba bir virajı, bir levhayı kaçırmış olabilir miyim diye düşündüm.</span></p>

    <p class="duz" xml:lang="tr"><span class="duz">Çöl geri gelmişti. Arazi yeniden yükselmişti. Sivri kayalıklar kırık dökük heykelleri andırıyor, tepeler ufuktan taşıyor, ışığı soğuruyordu. Saat henüz 11 bile değildi ve gölgeler kuru toprağın üzerine çok güçlü bir şekilde düşüyordu. Her yer, ay yüzeyi gibi çatlak ve çoraktı.</span></p>

    <p class="duz" xml:lang="tr"><span class="duz">Yanlış yolda olduğumu düşünmeye başlamıştım ki, uzaktan hapishane göründü. Dağın yamacına yaslanmış üç katlı dikdörtgen biçimli bir binaydı. Yol dümdüz, hapishaneye kadar devam ediyordu. Ne girmek ne de çıkmak için başka yol yoktu.</span></p>

    <p class="duz" xml:lang="tr"><span class="duz">Arabamı park alanına bıraktım. Dışarıda, rüzgâr ve toz bir tokat gibi yüzüme çarptı. Hem güneşin ısısının hem de soğuğun etkilediği, garip bir havaydı, ne sıcak ne soğuk. Gırtlağımda kül tadı vardı. Kum suratıma iğne gibi batıyordu. Rüzgârla savrulan çalılar bacaklarıma yapıştı. Güneş gözlüklerimi taktım.</span></p>

    <p class="duz" xml:lang="tr"><span class="duz">Çevreme şöyle bir baktım, sonra gözlerimi bir noktaya sabitledim. Bir an gördüklerime inanamadım. Binanın tepesinde üç siyah siluet bir karaltı halinde duruyordu. Adamlar beni inceliyordu. Nöbetçiler miydi? Elimi gözlerime siper ettim ve gözlerimi kıstım. Müthiş bir sürpriz; bunlar rahipti. Yuvarlak yakalı cüppeleri rüzgârda uçuşan, soluk benizli, yaşı olmayan ölüme alışkın üç adam. Bu bostan korkulukları kimdi?</span></p>

    <p class="duz" xml:lang="tr"><span class="duz">Büyük bir gürültüyle, demir kapı kendi ekseninde dönerek açıldı. Döndüm ve bana doğru açılan üçgen karaltıyı gördüm. Rahiplere son bir kez daha bakmak için kafamı kaldırdım; yok olmuşlardı. Hayal görmüş olabilir miydim? İçeri giremeden kapatırlar endişesiyle kapıya doğru koştum.</span></p>

    <p class="duz" xml:lang="tr"><span class="duz">Bütün cezaevleri birbirine benziyordu. Mazgal delikleri veya pencereleri olan çepeçevre yüksek duvarlar; nöbetçi kuleleri; duvarların üzerinde dikenli teller veya cam kırıkları. Çölde olmasına rağmen Malaspina da ek güvenlik önlemleriyle kuralların dışına çıkmıyordu. Kaçmak, hep bir yerlere ulaşmaya bağlıydı. Ama burada, kelimenin tam anlamıyla ulaşılacak “bir yer” bile yoktu.</span></p>

    <p class="duz" xml:lang="tr"><span class="duz">İsmimi danışmaya verdim ve birçok kontrolden geçtim. Buradaki tek orijinal şey, demir parmaklıkların, kafeslerin ve kapıların rengiydi. Hepsi aşınmış, hepsi pul pul dökülmüş, sarı, kırmızı, mavi renkler; her şey ortama biraz neşe katmak içindi, ama burayı ele geçiren hüznü ve yıpranmışlığı makyajla gizlemek imkânsızdı.</span></p>

    <p class="duz" xml:lang="tr"><span class="duz">Çifte kafesle korunan bir avlunun yakınındaki bir holde bekletiliyordum. Kafeslerin arasından kol kola girmiş, büyük bir olasılıkla yemekhaneye doğru giden kadın mahkûmları görüyordum, saat on ikiye yaklaşıyordu. Üzerlerinde eşofmanlarıyla, pazar gününü evde geçiren kadınları çağrıştırıyorlardı; yıllar sürecek bir pazar gününü. Başları öne eğikti, dün olduğu gibi yarın da aynı şeyleri düşünecek, aynı özlemleri duyacaklardı. Avludan gözüken kare gökyüzü de kafesle kaplıydı. Hapishanelerde avlu bir açık alandan çok bir hatırlama yeriydi. İnsana kaybettiklerini sürekli hatırlatırdı.</span></p>

    <p class="duz" xml:lang="tr"><span class="duz">Ayak sesleri duydum. Zeytin yeşili üniforma giymiş, kemerinde bir tomar anahtar takılı bir kadın bana doğru geliyordu. Yürürken bir yandan da konuşuyordu:</span></p>

    <p class="duz" xml:lang="tr"><span class="duz">– Geç kaldınız.</span></p>

    <p class="duz" xml:lang="tr"><span class="duz">Sonra kendini tanıttı, ama ben ne ismini ne de unvanını anladım. Şehvetli görüntüsünden çarpılmıştım. Donuk esmer bir yüz, dolgun dudaklar, kalın kaşlar, manyetik dalgalar yayan bir afet. Belki de üniformasının içine hapsolmuş vücudu veya yüzünün güzelliği ve hülyalı bakışlarıydı beni etkileyen, ama sersemlediğim kesindi.</span></p>

    <p class="duz" xml:lang="tr"><span class="duz">Bu kaşlar, bu vahşi yüz hatları son derece davetkârdı. Tütün renkli vücudunu, memelerinin uçlarını çevreleyen mor halkaları ve cinsel organının siyah üçgenini hayal ediyordum. İnsanın yüreğini hoplatmayacak gibi değildi.</span></p>

    <p class="duz" xml:lang="tr"><span class="duz">– Sizden özür dileyebilir miyim?</span></p>

    <p class="duz" xml:lang="tr"><span class="duz">– Ben hapishanenin müdiresiyim. Sizi kabul ettim, çünkü Michele Geppu’yu tanıyorum ve ona güveniyorum.</span></p>

    <p class="duz" xml:lang="tr"><span class="duz">– Agostina Gedda beni görmeyi kabul etti mi?</span></p>

    <p class="duz" xml:lang="tr"><span class="duz">– O hep kabul eder. Kendini göstermeyi sever.</span></p>

    <p class="duz" xml:lang="tr"><span class="duz">– Ne kadar sürem var?</span></p>

    <p class="duz" xml:lang="tr"><span class="duz">– On dakika.</span></p>

    <p class="duz" xml:lang="tr"><span class="duz">– Bu çok kısa.</span></p>

    <p class="duz" xml:lang="tr"><span class="duz">– Onun hakkında bir fikir edinebilmeniz için bu yeterli.</span></p>

    <p class="duz" xml:lang="tr"><span class="duz">– Nasıl biri?</span></p>

    <p class="duz" xml:lang="tr"><span class="duz">Müdire gülümsedi. Kasıklarıma bir ağrı girmişti. Ender rastlanır şiddette bir arzu duyuyordum. Tüm bu duyguların ötesinde, başka bir düşünce su yüzüne çıkmıştı: çorak bir ova, üç rahip, tahrik edici bu kadın... Benim için üç perdelik bir oyundu bu: “Çölde günah”.</span></p>

    <p class="duz" xml:lang="tr"><span class="duz">Müdire cevapladı; sesi çoğu İtalyan’ınki gibi boğuktu.</span></p>

    <p class="duz" xml:lang="tr"><span class="duz">– Size tek tavsiyem var.</span></p>

    <p class="duz" xml:lang="tr"><span class="duz">– Nedir?</span></p>

    <p class="duz" xml:lang="tr"><span class="duz">– Onu dinlemeyin. Onu asla dinlemeyin.</span></p>

    <p class="duz" xml:lang="tr"><span class="duz">Son derece saçma bir tavsiyeydi. Buraya Agostina’yı sorgulamak için gelmiştim. Devam etti:</span></p>

    <p class="duz-son-paragraf-2" xml:lang="tr"><span class="duz">– O bir yalancı. İblis yalancıdır.</span></p>
  </div>
</body>
</html>