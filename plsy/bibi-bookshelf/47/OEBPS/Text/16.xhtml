<html xmlns="http://www.w3.org/1999/xhtml">
<head>
  <title>16.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x16">
    <h1 class="bolum-ismi" id="toc-anchor" xml:lang="tr"><span class="bolum-ismi">16</span></h1>

    <p class="duz" xml:lang="tr"><span class="duz">İki bar patronunu daha ziyaret ettim, ardından da Larfaoui’nin arkadaşı olan bir içki dağıtıcısını görmeye gittim. Ancak hiçbir şey öğrenemedim. Ne Kabiliyeli’nin ölümü ne de o gece yanında olduğu sanılan fahişe hakkında. Bir porsiyon Kanton usulü pirinç yemek için Çinli bir sokak satıcısına uğradım, sonra Luc’ün evinden aldığım tıbbi görüntüleri Svendsen’e vermek için Adli Tıp’a uğradım; beyindeki ne tür hastalıklara ait olduklarını öğrenmek istiyordum. En nihayet, yuvama, 36 numaraya geldim.</span></p>

    <p class="duz" xml:lang="tr"><span class="duz">Tam masama oturmuştum ki, sabit telefonum çaldı.</span></p>

    <p class="duz" xml:lang="tr"><span class="duz">– Şu cep telefonunu, sen hiç açmaz mısın?</span></p>

    <p class="duz" xml:lang="tr"><span class="duz">– Mesajlarımı dinliyorum.</span></p>

    <p class="duz" xml:lang="tr"><span class="duz">– Sen öyle san. Her neyse Larfaoui cinayeti hakkında yeni haberlerim var.</span></p>

    <p class="duz" xml:lang="tr"><span class="duz">– Seni dinliyorum.</span></p>

    <p class="duz" xml:lang="tr"><span class="duz">– Balistikten bir herifle konuştum. Üç mermiyle vurulmuş olduğunu hatırlıyor. Bu da infaz varsayımını doğruluyor.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Adama göre kullanılan silah bir MPKS’ymiş.</span></p>

    <p class="duz" xml:lang="tr"><span class="duz">MPKS, Fransız komandolar tarafından kullanılan otomatik bir tabancaydı. Balistik stajım esnasında görmüştüm. Modellerin çoğu X-Ray cihazları tarafından algılanmaması için polimerden imal edilirdi. Bu tür bir silahın kullanılması Larfaoui’nin infazcısının seçkin bir savaşçı olduğunu gösteriyordu.</span></p>

    <p class="duz" xml:lang="tr"><span class="duz">– Sana başka ne söyledi?</span></p>

    <p class="duz" xml:lang="tr"><span class="duz">– Adam susturucu kullanmış. Üç mermide de belirgin çizikler varmış. Ama ilginç başka bir şey daha var. Benim teknisyen vuruş noktalarına bakarak mermilerin hızını hesaplamış. Nasıl yaptığını sakın sorma, hiçbir şey anlamadım. Söylediğine göre mermiler sübsonik hızdaymış. Yani sesten daha yavaşmış. Oysa MPKS süpersonikmiş. Patlama sesi duyulmadan mermi hedefi buluyormuş.</span></p>

    <p class="duz" xml:lang="tr"><span class="duz">– Ben de hiçbir şey anlamadım.</span></p>

    <p class="duz" xml:lang="tr"><span class="duz">– Bu, katilin silahın hızını azaltmak için küçük bir hile yaptığını gösteriyor!</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Profesyonel bir hile. Silahının yıpranmaması için. Uzun vadede, süpersonik dalga namluyu, özellikle de susturucuyu aşındırıyor. Bizim katil anlaşılan makinesine düşkün biri. Sanıyorum bu, askerler, paraşütçüler ve paralı askerler arasında çok yaygın bir hile. Benim uzmana göre bu işi yapan ancak bir asker veya bir uzman olabilirmiş.</span></p>

    <p class="duz" xml:lang="tr"><span class="duz">Bir içki dağıtıcısını ortadan kaldırmak için neden bir “uzman” yollamış olabilirlerdi? Foucault’yu dinlerken, masamın üzerine, Larfaoui vakasıyla ilgili savcılık dosyasının konmuş olduğunu gördüm. Kapağını açtım ve herifin fotoğrafına baktım: asık suratlı, sakalları üç günlük, saçları jöleli, iriyarı bir Kabiliyeli. Diğer sayfalara da hızla bir göz attım. Oldukça hareketli bir CV’si vardı, Adli Polis’le birçok kez flört etmişti. Yeniden dikkatimi Foucault’ya verdim:</span></p>

    <p class="duz" xml:lang="tr"><span class="duz">– Besançon’la ilgilenebildin mi?</span></p>

    <p class="duz" xml:lang="tr"><span class="duz">– Luc şehre beş kez gitmiş. Sana tarihleri veririm.</span></p>

    <p class="duz" xml:lang="tr"><span class="duz">– Peki, başka seyahatler?</span></p>

    <p class="duz" xml:lang="tr"><span class="duz">– Catania, Sicilya, geçtiğimiz 17 ağustos. Krakov, 22 eylül. Bu tür konulara takıntım yok, ama bir karı kız işi olabilir. Belki de Luc küçük aşk kaçamakları yapıyordu.</span></p>

    <p class="duz" xml:lang="tr"><span class="duz">Sanmıyordum. Luc’ün bir metresi olamazdı.</span></p>

    <p class="duz" xml:lang="tr"><span class="duz">– Peki başka? Banka dekontları, telefon kayıtları, faturaları?</span></p>

    <p class="duz" xml:lang="tr"><span class="duz">– Her şey yolunda, merak etme. Akşama elimde olacak. Bilemedin en geç yarın sabah.</span></p>

    <p class="duz" xml:lang="tr"><span class="duz">– Luc’ün tıbbi raporu?</span></p>

    <p class="duz" xml:lang="tr"><span class="duz">– Bir doktorla konuştum. Turp gibiymiş.</span></p>

    <p class="duz" xml:lang="tr"><span class="duz">– Peki, psikolojik profili?</span></p>

    <p class="duz" xml:lang="tr"><span class="duz">– Ele geçiremedim.</span></p>

    <p class="duz" xml:lang="tr"><span class="duz">Başa bir konuya geçtim:</span></p>

    <p class="duz" xml:lang="tr"><span class="duz">– Ya unital6?</span></p>

    <p class="duz" xml:lang="tr"><span class="duz">– Her şey yasal. Lourdes’daki ofislerinden, engelliler, emekliler için İtalya’daki manastırlara turlar düzenliyorlar. Ayrıca konferanslar veriyorlar.</span></p>

    <p class="duz" xml:lang="tr"><span class="duz">– İçlerinde şeytanla ilgili olan bir seminer var mı?</span></p>

    <p class="duz" xml:lang="tr"><span class="duz">– Kasımda, evet. Böyle bir seminer varmış.</span></p>

    <p class="duz" xml:lang="tr"><span class="duz">– Bana katılanların, seminer konularının listesini bulabilir misin?</span></p>

    <p class="duz" xml:lang="tr"><span class="duz">– Sorun değil.</span></p>

    <p class="duz" xml:lang="tr"><span class="duz">– Ya finansman?</span></p>

    <p class="duz" xml:lang="tr"><span class="duz">– Hacılar bağışta bulunuyor. Bu da onlara yetiyor gibi.</span></p>

    <p class="duz" xml:lang="tr"><span class="duz">– Peki e-postalar?</span></p>

    <p class="duz" xml:lang="tr"><span class="duz">– Sekreterle konuştum. Hiçbir şey almadığına dair yemin ediyor.</span></p>

    <p class="duz" xml:lang="tr"><span class="duz">– Yalan söylüyor. Luc onlara en az üç mesaj yollamış. 18 ve 20 ekimde.</span></p>

    <p class="duz" xml:lang="tr"><span class="duz">– Herifin bundan haberi yok.</span></p>

    <p class="duz" xml:lang="tr"><span class="duz">– Biraz daha eşele.</span></p>

    <p class="duz" xml:lang="tr"><span class="duz">Foucault’yu yaptığı iş için kutladım. Ekledi:</span></p>

    <p class="duz" xml:lang="tr"><span class="duz">– Mat, İçişleri’ndeki heriflerle ilgili kaygılarım var.</span></p>

    <p class="duz" xml:lang="tr"><span class="duz">– Biliyorum. Seninle temasa mı geçtiler?</span></p>

    <p class="duz" xml:lang="tr"><span class="duz">– Daha çok bir toplantı. Condenceau ile bir başka tip daha.</span></p>

    <p class="duz" xml:lang="tr"><span class="duz">– Onlara ne anlattın?</span></p>

    <p class="duz" xml:lang="tr"><span class="duz">– Lafı dolandırdım. Luc’ün bir vakada bizimle birlikte çalıştığını, ancak ipuçlarını verecek zamanı olmadığını söyledim.</span></p>

    <p class="duz" xml:lang="tr"><span class="duz">– Onlar ne söyledi?</span></p>

    <p class="duz" xml:lang="tr"><span class="duz">– Güldüler. Kıçımızın dibinden ayrılmayacaklar, bu kesin.</span></p>

    <p class="duz" xml:lang="tr"><span class="duz">– Dumayet, bize 48 saat verdi, dün de dahil olmak üzere.</span></p>

    <p class="duz" xml:lang="tr"><span class="duz">– Bu çok az.</span></p>

    <p class="duz" xml:lang="tr"><span class="duz">– Elini çabuk tutman için bir neden daha.</span></p>

    <p class="duz" xml:lang="tr"><span class="duz">Larfaoui’nin dosyasına geri döndüm. İlk satırlardan itibaren belleğim tazelenmeye başladı. Bu herifle daha önce karşılaşmıştım:</span></p>

    <p class="duz" xml:lang="tr"><span class="duz">Larfaoui, Massine Mohamed. 24 şubat 1944 Oran doğumlu. Cezayir’de “düzeni korumak için Fransız operasyonları” sürdüğü sırada askerlik hizmetini yapmış olması için çok genç, gizlice FLN (Ulusal Kurtuluş Cephesi) birliklerine katılmak için de oldukça yaşlıymış. Alger kentindeki bazı bombalama olaylarına katılmış olması muhtemel. On yıl sonra miras parasıyla –ailesi bakkal– Sahara’da Tamanrasset kentinde bir bar açıyor. 1977’de, çölü geçiyor ve Nijer, Agadez’de bir otel-restoran inşa ediyor. Her geçen yıl biraz daha zenginleşiyor. Kabiliyeli siyah Afrika’da yaklaşık sekiz kafe veya otel sahibi oluyor, etki alanını Brazzaville ve Kinşasa’ya kadar genişletiyor...</span></p>

    <p class="duz" xml:lang="tr"><span class="duz">Bu ayrıntıları biliyordum, ama şimdi daha net olarak hatırlıyordum. Paris’te, en önemli içki dağıtıcılarından biri haline geldiğinde bile Larfaoui’nin lakabı hâlâ “Afrikalı”ydı ve Afrikalı kızlara olan düşkünlüğüyle tanınıyordu. Massine Larfaoui siyah kadınları becermeyi seviyordu.</span></p>

    <p class="duz" xml:lang="tr"><span class="duz">İşte Said’in bana fısıldadığı buydu.</span></p>

    <p class="duz" xml:lang="tr"><span class="duz">Bir fahişe, evet, ama siyah bir fahişe.</span></p>

    <p class="duz" xml:lang="tr"><span class="duz">“Onu bulacak imkânlara sahipsiniz” demişti kurnaz herif. Bununla, yakından tanıdığım Afrikalı çeteleri ve onların kadın pazarlayan şebekelerini ima etmeye çalışıyordu. Saat 18:00 olmuştu. Bu cangıla dalmak için telefon kullanmak yararsızdı. Ve tabii gün ortasında oraya gitmek de söz konusu olamazdı. Geceyi beklemek gerekiyordu.</span></p>

    <p class="duz" xml:lang="tr"><span class="duz">Hatta geceyarısını.</span></p>

    <p class="duz" xml:lang="tr"><span class="duz">Malaspey’i aradım.</span></p>

    <p class="duz" xml:lang="tr"><span class="duz">– Perreux olayında, ne durumdasın?</span></p>

    <p class="duz" xml:lang="tr"><span class="duz">– Burnun iyi koku alıyor. Bizim göçebe Çingenelerin dili çözüldü. Grigny ve Champigny yerleşimlerinde bir adam yeniden ortaya çıkmış. Bir Rumen, Kalderash kavminden bir Çingene. Herif rahatsız bir tipmiş. Sinirli, paranoyak, gizemli. Créteil polisi adamı tahkik ediyor.</span></p>

    <p class="duz" xml:lang="tr"><span class="duz">– Süper. Meyer’i ara ve ona tüm bunları anlat. Bize güzel bir rapor hazırlasın. Yarın Dumayet’nin masasında raporu görmek istiyorum.</span></p>

    <p class="duz" xml:lang="tr"><span class="duz">– Onun bir ailesi var, biliyor musun?</span></p>

    <p class="duz" xml:lang="tr"><span class="duz">– Bu acil bir durum. Ya madalya?</span></p>

    <p class="duz" xml:lang="tr"><span class="duz">– Sıradan bir taklit. Neredeyse çocuklar için. Vercors’daki bir fabrikada seri olarak üretiliyor ve...</span></p>

    <p class="duz" xml:lang="tr"><span class="duz">– Yarın eksiksiz bir rapor istiyorum.</span></p>

    <p class="duz" xml:lang="tr"><span class="duz">– Mat...</span></p>

    <p class="duz" xml:lang="tr"><span class="duz">– Ne var? Yoksa sen de mi aile babasısın?</span></p>

    <p class="duz" xml:lang="tr"><span class="duz">– Hayır ama...</span></p>

    <p class="duz" xml:lang="tr"><span class="duz">– Öyleyse işbaşına.</span></p>

    <p class="duz" xml:lang="tr"><span class="duz">Cep telefonumu kapattım, masa telefonumu prizden çektim, odamın kapısını kilitledim. Koltuğumu iyice yatırdım, örtü olarak üzerime pardösümü aldım ve ışığı söndürdüm.</span></p>

    <p class="duz" xml:lang="tr"><span class="duz">Kol saatimin alarmını geceyarısına kurdum.</span></p>

    <p class="duz-son-paragraf-2" xml:lang="tr"><span class="duz">Karakıtaya saldırıya geçmek için en uygun saate.</span></p>
  </div>
</body>
</html>