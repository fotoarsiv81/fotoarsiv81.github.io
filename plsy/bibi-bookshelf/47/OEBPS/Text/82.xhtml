<html xmlns="http://www.w3.org/1999/xhtml">
<head>
  <title>82.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x82">
    <h1 class="bolum-ismi" id="toc-anchor" xml:lang="tr"><span class="bolum-ismi">82</span></h1>

    <p class="duz" xml:lang="tr"><span class="duz">Açık renkli ahşap duvarlarıyla bir Fin hamamını andırıyordu. Oda çam ve tütsü kokuyordu. Ancak benzerlik bu kadardı.</span></p>

    <p class="duz" xml:lang="tr"><span class="duz">– Pardösünüzü veriniz. Kurutalım.</span></p>

    <p class="duz" xml:lang="tr"><span class="duz">Teşekkür ettim.</span></p>

    <p class="duz" xml:lang="tr"><span class="duz">– Çay mı, kahve mi?</span></p>

    <p class="duz" xml:lang="tr"><span class="duz">Zamorski pardösümü elektrikli bir radyatörün üzerine koydu. Elinde, tek bir hareketle kapağını gevşettiği bir termos vardı.</span></p>

    <p class="duz" xml:lang="tr"><span class="duz">– Kahve, lütfen.</span></p>

    <p class="duz" xml:lang="tr"><span class="duz">– Sadece Nescafè var.</span></p>

    <p class="duz" xml:lang="tr"><span class="duz">– Önemli değil.</span></p>

    <p class="duz" xml:lang="tr"><span class="duz">Plastik bir kupaya bir kaşık kahve koydu, sonra üzerine kaynar suyu boca etti.</span></p>

    <p class="duz" xml:lang="tr"><span class="duz">– Şeker?</span></p>

    <p class="duz" xml:lang="tr"><span class="duz">Başımı “hayır” dercesine salladım, bana uzattığı kupayı dikkatle aldım.</span></p>

    <p class="duz" xml:lang="tr"><span class="duz">– Sigara içebilir miyim?</span></p>

    <p class="duz" xml:lang="tr"><span class="duz">– Elbette.</span></p>

    <p class="duz" xml:lang="tr"><span class="duz">Polonyalı yanıma bir küllük bıraktı. Camel’imi yaktım ve bir koltuğa yerleştim. Hayal kırıklığımı hâlâ sindirebilmiş değildim. Ne Manon’la ne de gizemli bir kadınla karşılaşmıştım. Ancak bu görüşme son derece verimli olacaktı, bunu hissedebiliyordum.</span></p>

    <p class="duz" xml:lang="tr"><span class="duz">Adam bir sandalyeyi çevirdi sonra ata biner gibi oturdu, ellerini dosyasının üzerinde çaprazladı, ceketinin siyah kolları parıldıyordu. Tavırlarında bir önceden düşünülmüşlük, üzerinde çalışılmış bir rahatlık vardı.</span></p>

    <p class="duz" xml:lang="tr"><span class="duz">– Beni neyin ilgilendirdiğini biliyorsunuz, değil mi?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– O halde, soruşturmanızda düşündüğümden daha geridesiniz.</span></p>

    <p class="duz" xml:lang="tr"><span class="duz">– Biraz işimi kolaylaştırsanız. Siz kimsiniz: Neyin peşindesiniz:</span></p>

    <p class="duz" xml:lang="tr"><span class="duz">– “KUK” harfleri size bir şey ifade ediyor mu?</span></p>

    <p class="duz" xml:lang="tr"><span class="duz">– İfade ettiği pek söylenemez.</span></p>

    <p class="duz" xml:lang="tr"><span class="duz">– İkinci Dünya Savaşı’ndan sonra Krakov’da kurulmuş bir Katolik entelektüeller kulübü. II. Johannes Paulus da, henüz ismi Karol Wojtyla’yken bu kulübe üyeydi. Dayanışma Sendikası döneminde kulüp üyeleri bu dönüşüme katkıda bulundu. En azından Walesa ve yandaşları kadar.</span></p>

    <p class="duz" xml:lang="tr"><span class="duz">– Siz de mi bu gruptansınız?</span></p>

    <p class="duz" xml:lang="tr"><span class="duz">– Ben altmışlı yıllarda oluşturulmuş çok özel bir bölümünü yönetiyorum. Daha ziyade... eyleme yönelik bir bölüm.</span></p>

    <p class="duz" xml:lang="tr"><span class="duz">– Bana Vatikan elçisi olduğunuzu söylemiştiniz.</span></p>

    <p class="duz" xml:lang="tr"><span class="duz">– Evet diplomatik görevlerim de var. Yolculuk etmemi ve ağımı genişletmemi sağlayan görevler.</span></p>

    <p class="duz" xml:lang="tr"><span class="duz">Devamını tahmin edebiliyordum. Işıksızlarla ve onların cinayetleriyle ilgilenen yeni bir dini cephe. Ama şüphesiz teorisyen Van Dieterling’ten çok daha kaslı. Bir tür Kilise polisi.</span></p>

    <p class="duz" xml:lang="tr"><span class="duz">– Benim dosyamla mı ilgileniyorsunuz?</span></p>

    <p class="duz" xml:lang="tr"><span class="duz">– Soruşturmanızı ilgiyle takip ediyoruz, evet. Daha basit olaylarla ilgilenen bir polis için, çok önemli bir ruhsal açılım gösterdiniz.</span></p>

    <p class="duz" xml:lang="tr"><span class="duz">– Ben bir Katolik’im.</span></p>

    <p class="duz" xml:lang="tr"><span class="duz">– Kesinlikle. Yaşınız nedeniyle önyargılı davranabilirdiniz. Olayları sadece psikiyatrik açıdan değerlendirebilir, cinayetleri basit birer akli rahatsızlığa indirgeyebilirdiniz. Sözüm ona çağdaş olarak değerlendirilen bu davranış sorunun kökenini ihmal etmek olurdu. Düşman burada. Zorlu, her yerde hazır ve nazır, zamana bağlı değil. Şeytan konusunda yenilik ve değişim yoktur. İblis ilk başta nasılsa şimdi de öyle ve sonuna kadar burada olacak, bana inanınız. Biz sadece onu geriletmeye çalışıyoruz.</span></p>

    <p class="duz" xml:lang="tr"><span class="duz">Kelimeler, görüntüler kafamın içinde resmigeçit yapıyordu. Aziz Yuhanna’nın kehanetleri ve vahyi, Son Yargı sırasında cehennem, Brezilya’da, Afrika’da iblislere karşı mücadele eden, bedenine şeytan girmiş çocukları kurtarmak için başuçlarında bekleyen rahipler... Artık yeraltında mücadele eden Haçlıların arasındaydım. Huzursuzluğumu belli eden bir ses tonuyla konuştum:</span></p>

    <p class="duz" xml:lang="tr"><span class="duz">– Bana pek yardımcı olduğunuz söylenemez.</span></p>

    <p class="duz" xml:lang="tr"><span class="duz">– Yalnız başına kat edilmesi gereken yollar vardır. Her adım amaca doğru atılmış bir adımdır.</span></p>

    <p class="duz" xml:lang="tr"><span class="duz">– Bu bazı hayatları kurtarabilirdi.</span></p>

    <p class="duz" xml:lang="tr"><span class="duz">– Buna fazla umut bağlamayınız. Sizden daha ileride olduğumuz doğru. Ancak “o”na göre hep gerideyiz. Onun nerede, ne yapacağı ve ne zaman vuracağı kestirilemez.</span></p>

    <p class="duz" xml:lang="tr"><span class="duz">Şeytan’dan gerçek bir insan ve kadiri mutlak biri gibi söz edilmesinden bıkmıştım. Derhal cevabı yapıştırdım.</span></p>

    <p class="duz" xml:lang="tr"><span class="duz">– Madem, yaptığım araştırmalar hakkında bilgi sahibisiniz, o halde neyin peşindesiniz?</span></p>

    <p class="duz" xml:lang="tr"><span class="duz">– Öncelikle, soruşturmanızda hangi aşamada olduğunuzu tam olarak bilmiyoruz. Ayrıca siz, bizim giremediğimiz yerlerde araştırmalar yaptınız.</span></p>

    <p class="duz" xml:lang="tr"><span class="duz">Van Dieterling ve arşivi. İki grup birbirine rakip olmalıydı. Zamorski, Agostina Gedda’yla ilgili ya hiçbir şey bilmiyordu ya da pek az şey biliyordu. Belki de bu durumda, soruşturma dosyamı iki tarafa da “satma” ve her iki grup için de çalışma oportünizmini gösterebilirdim, tıpkı Goldoni’nin</span> <span class="italik">İki Efendinin Uşağı</span><span class="duz">’ndaki gibi. Polonyalı, bıkkın bir sesle beni haklı çıkardı.</span></p>

    <p class="duz" xml:lang="tr"><span class="duz">– Bizim topluluğumuzdaki sinerji olması gerekenden son derece uzak. Özellikle de demonoloji konusunda. Vatikan’ın İtalyanları bu alanda tek söz sahibi olmak istiyor ve birlikte çalışmayı reddediyorlar.</span></p>

    <p class="duz" xml:lang="tr"><span class="duz">Birbiriyle çekişen bu iki fraksiyonu hayal etmekte güçlük çekmiyordum. Van Dieterling elinde kendi örneği vardı: Agostina. Zamorski’nin ise dosyaları.</span></p>

    <p class="duz" xml:lang="tr"><span class="duz">– Eğer benden bilgi istiyorsanız, dedim, bana karşılığında bir şey önermelisiniz.</span></p>

    <p class="duz" xml:lang="tr"><span class="duz">Rahip ayağa kalktı. Çelik gözleri “Dikkatli olun, çok ileri gidiyorsunuz” diyordu. Ancak konuşurken sakindi.</span></p>

    <p class="duz" xml:lang="tr"><span class="duz">– Hâlâ hayatta olmanız büyük bir şans, Mathieu, tabii Kutsal Ruh’un desteğini de göz ardı etmeyiniz. Farkında olmadan gerçek bir savaşın içine girdiniz.</span></p>

    <p class="duz" xml:lang="tr"><span class="duz">– Farklı dini gruplar arasındaki bir “iç savaş”ı mı kastediyorsunuz?</span></p>

    <p class="duz" xml:lang="tr"><span class="duz">– Hayır. Aramızdaki rekabet, sadece küçük bir ayrıntı. Size, Kilise ile güçlü satanist bir tarikat arasındaki gerçek bir savaştan söz ediyorum. Hepimizi tehdit eden, çok yakınımızdaki bir tehlikeden. Bizi, Tanrı’nın askerlerini, ama tüm Hıristiyanları tehdit eden.</span></p>

    <p class="duz" xml:lang="tr"><span class="duz">Artık onu dinleme konusunda kararsızdım.</span></p>

    <p class="duz" xml:lang="tr"><span class="duz">– Işıksızlar mı?</span></p>

    <p class="duz" xml:lang="tr"><span class="duz">Zamorski, elleri arkasında, odanın içinde birkaç adım attı.</span></p>

    <p class="duz" xml:lang="tr"><span class="duz">– Hayır. Işıksızlar, daha çok bu savaşın içinde ortaya sürülen kav.</span></p>

    <p class="duz" xml:lang="tr"><span class="duz">– Bir şey anlamıyorum.</span></p>

    <p class="duz" xml:lang="tr"><span class="duz">Elçi, sıraların arkasında duran eski bir</span> <span class="italik">paper-board</span><span class="duz">’a yaklaştı. Eline keçeli bir kalem aldı.</span></p>

    <p class="duz" xml:lang="tr"><span class="duz">– Bu işareti biliyor musunuz?</span></p>

    <p class="duz" xml:lang="tr"><span class="duz">Bir daire çizdi, alt kısmının içine yatay bir çizgi çekti, sonra birkaç zincir baklası ekledi. Cazeviel’in dövmesi ile Moraz’ın şövalye yüzüğünün üzerindeki desenin aynısıydı. Demek bu, satanist bir tarikatın sembolüydü.</span></p>

    <p class="duz" xml:lang="tr"><span class="duz">– İki kez gördüm.</span></p>

    <p class="duz" xml:lang="tr"><span class="duz">– Nerede?</span></p>

    <p class="duz" xml:lang="tr"><span class="duz">– Bir adamın gövdesindeki dövmede. Bir diğerinin yüzüğündeki desende.</span></p>

    <p class="duz" xml:lang="tr"><span class="duz">– Edindiğim bilgiye göre her ikisi de öldü.</span></p>

    <p class="duz" xml:lang="tr"><span class="duz">– Madem cevapları biliyorsunuz, öyleyse neden bu soruları soruyorsunuz?</span></p>

    <p class="duz" xml:lang="tr"><span class="duz">Zamorski gülümsedi, sonra kalemin kapağını kapattı:</span></p>

    <p class="duz" xml:lang="tr"><span class="duz">– Patrick Cazeviel. Richard Moraz. Cazeviel Vatikan merdiveninde öldü, 31 ekimde. Moraz ise, Lourdes yakınlarında, Dr. Bucholz’un evinin civarında, ertesi gün. Her ikisini de siz öldürdünüz. İsterseniz bir anlaşma yapalım, benden hiçbir şeyi gizlemeyin.</span></p>

    <p class="duz" xml:lang="tr"><span class="duz">– Anlaşmadan söz eden kim?</span></p>

    <p class="duz" xml:lang="tr"><span class="duz">Eliyle yazı tahtasına hafifçe vurdu:</span></p>

    <p class="duz" xml:lang="tr"><span class="duz">– Bu desenin ne anlama geldiğini öğrenmek istemiyor musunuz?</span></p>

    <p class="duz" xml:lang="tr"><span class="duz">– Araştırarak bulabilirim.</span></p>

    <p class="duz" xml:lang="tr"><span class="duz">– Elbette. Ama size zaman kazandırmak istiyoruz.</span></p>

    <p class="duz" xml:lang="tr"><span class="duz">Din adamı, ağır ve sabırlı adımlarla odayı arşınlıyordu. Bu dolambaçlı konuşmalardan artık gına gelmişti:</span></p>

    <p class="duz" xml:lang="tr"><span class="duz">– Bu tarikatın adı ne?</span></p>

    <p class="duz" xml:lang="tr"><span class="duz">– Köleler. Kendilerini Şeytan’ın köleleri olarak kabul ediyorlar. Sembolleri de buradan geliyor: Demir tasma. Onlara Yazıcılar da deniyor. Satanist tarikatlar benim uzmanlığım. Benim gerçek görevim dünyada bu grupların izini sürmek. Karşılaştıklarım veya incelediklerim arasında Köleler en tehlikelileri, en zorluları. Ve en eskileri.</span></p>

    <p class="duz" xml:lang="tr"><span class="duz">– Tapınma usulleri nedir?</span></p>

    <p class="duz" xml:lang="tr"><span class="duz">Zamorski ellerini iki yana açtı:</span></p>

    <p class="duz" xml:lang="tr"><span class="duz">– Satanist tarikatların çoğunda, şeytan sapıklıklara, uyuşturucu bağımlılıklarına ve yasadışı eylemlere bir bahane olarak kullanılır. Bazen bu davranışlar, alışkanlıklar çok ileri gider ve farklı şeylere başvururlar. Cinayetler, kurban törenleri, intihara teşvik etme... Ama şunu söyleyebilirim, aslında bu klanlar tehlikeli değildir ve bütün yaptıkları mezarlıklara saygısızlık etmekle sınırlıdır. Anlayacağınız sıradan bir suç. Tüm bu davranışlarda ne transandantal ne de tinsel bir yan vardır. Ve bu sapkınların “efendi”leriyle temas kurmaya çalışmaları da, daha çok gülünç ayinler şeklinde olur.</span></p>

    <p class="duz" xml:lang="tr"><span class="duz">– Sanırım Köleler bu kategoride değil.</span></p>

    <p class="duz" xml:lang="tr"><span class="duz">– Hayır. Köleler, kötülük için ve kötülükle yaşayan gerçek satanistlerdir. Çileci, çetin ve merhametsiz bir hayat sürerler. Katil, cellat ve ırz düşmanıdırlar; belli bir düzenleri vardır, soğukkanlılıkla kötülük yaparlar. Biraz bizim keşişleri andırırlar. Güçlü ve kalabalıktırlar, pek ortalıkta görünmezler. Onlar için bir kilise atlarının altında zina yapmak veya bir tekenin kıçını öpmek söz konusu değildir. Onlar gerçek katillerdir, kötülükle transandantal bilince ulaşırlar. Onların komünyonu cinayet, sapkınlık ve ıstıraptır. Üstelik birbirlerine son derece bağlıdırlar. Gizli bir amaç onları bir araya getirmiştir.</span></p>

    <p class="duz" xml:lang="tr"><span class="duz">Yeni bir sigara daha yaktım, küçük ve samimi cehennemimizi dumana boğmalıydım.</span></p>

    <p class="duz" xml:lang="tr"><span class="duz">– Yani...</span></p>

    <p class="duz" xml:lang="tr"><span class="duz">– Şeytan’ın buyruklarına saygı gösterirler. Öldürmediklerinde, Köleler Şeytan’ın sözlerinin peşinden giderler.</span></p>

    <p class="duz" xml:lang="tr"><span class="duz">Zamorski derin bir soluk aldı. Hâlâ odanın içinde volta atıyordu. Kararlı yüz ifadesi, savaş meydanındaki bir generalin ifadesiydi. Devam etti:</span></p>

    <p class="duz" xml:lang="tr"><span class="duz">– Görüyorsunuz, satanist dogmanın temelinde bir boşluk var: Kutsal kitapları yok. Herhangi bir metin bile. Satanizm tarihinde bir sürü Şeytan İncili, demonolojiyle, büyüyle, tanıklıklarla ilgili kitap bulabilirsiniz. Ama asla Şeytan’ın kelamını içerdiğini iddia eden yazılı bir esere rastlayamazsınız Çünkü tam tersine, Şeytan’ın geveze olmadığı mavalını okurlar.</span></p>

    <p class="duz" xml:lang="tr"><span class="duz">Bir anda aklıma, Lourdes’daki, lime lime cüppeli rahip geldi.</span> <span class="italik">“Onların kitapları yoktur, anlıyor musunuz?”</span> <span class="duz">O bağnaz herif Kölelerden söz ediyordu. Sordum:</span></p>

    <p class="duz" xml:lang="tr"><span class="duz">– Peki, Şeytan’ın kelamı nerede yazılı?</span></p>

    <p class="duz" xml:lang="tr"><span class="duz">Gözleri kurnazca parladı:</span></p>

    <p class="duz" xml:lang="tr"><span class="duz">– Bu soruyu bana siz mi soruyorsunuz? Ellerini iki yana açtı. Zaten sizin soruşturmanızın konusundan söz ediyoruz!</span></p>

    <p class="duz" xml:lang="tr"><span class="duz">Tahmin etmem gerekirdi. Işıksızlar. Komada kaldıkları süre boyunca Şeytan’la gerçek anlamda temasa geçmiş kişiler.</span></p>

    <p class="duz" xml:lang="tr"><span class="duz">– Köleler, Işıksızları mı arıyor?</span></p>

    <p class="duz" xml:lang="tr"><span class="duz">– Bütün amaçları bu. Onlar için, mucize yaşamış bu kişiler, Şeytan’ın eşsiz kelamını elinde bulunduruyorlar. Kitaplarına kaydedecekleri bir kelam. İşte bu nedenle onlara “Yazıcılar” da diyorlar. Şeytan’ın dikte ettiklerini yazıyorlar.</span></p>

    <p class="duz" xml:lang="tr"><span class="duz">– Öncelikli olarak da Araf Yolcularının Andı’nı deşifre etmeye çalışıyorlar, sanırım.</span></p>

    <p class="duz" xml:lang="tr"><span class="duz">Zamorski onayladı:</span></p>

    <p class="duz" xml:lang="tr"><span class="duz">– Evet, amaçları bu şekilde özetlenebilir: Andın şifresini çözmek. Şeytan’a ulaşmayı ve onunla anlaşmayı sağlayan sözcüklerle.</span></p>

    <p class="duz" xml:lang="tr"><span class="duz">– Cazeviel ve Moraz bu tarikattan mıydı?</span></p>

    <p class="duz" xml:lang="tr"><span class="duz">– Uzun süreden beri.</span></p>

    <p class="duz" xml:lang="tr"><span class="duz">– Manon’un boğulmasından önce mi, demek istiyorsunuz?</span></p>

    <p class="duz" xml:lang="tr"><span class="duz">– Elbette. Küçük kızı onlar yoldan çıkardı. Onu koşullandırdılar, o dönemde sergilediği satanist davranışları onlar kızın kulağına fısıldadı. Tam olarak ne yapmaya çalıştıklarını bilmiyoruz. Şüphesiz, bizzat Şeytan’ın dikkatini çekebilecek ahlaksız, tehlikeli bir sadık bende yaratmak.</span></p>

    <p class="duz" xml:lang="tr"><span class="duz">– Manon’un yaşadığını ne zaman öğrendiler?</span></p>

    <p class="duz" xml:lang="tr"><span class="duz">– Sylvie Simonis öldüğünde.</span></p>

    <p class="duz" xml:lang="tr"><span class="duz">– Nasıl öğrendiklerini biliyor musunuz?</span></p>

    <p class="duz" xml:lang="tr"><span class="duz">– Stéphane Sarrazin.</span></p>

    <p class="duz" xml:lang="tr"><span class="duz">Jandarmanın adı bir tokat gibi suratımda patladı:</span></p>

    <p class="duz" xml:lang="tr"><span class="duz">– Neden o? Neden onlara haber verdi?</span></p>

    <p class="duz" xml:lang="tr"><span class="duz">Elçi gülümsedi:</span></p>

    <p class="duz" xml:lang="tr"><span class="duz">– Çünkü onların suç ortağıydı. Stéphane Sarrazin, henüz Thomas Longhini adını kullanırken bir Köle’ydi. Küçük kızı yoldan çıkarmak için diğerleriyle işbirliği yaptı.</span></p>

    <p class="duz" xml:lang="tr"><span class="duz">Iskalanmış bir gerçek daha. Aslında bu üç adam arasındaki suç ortaklığını hep hissetmiştim, ama kanıt bulamamıştım. Şu ünlü yüzde 30 aksiyomu... Moraz, Cazeviel, Longhini, üçü de Manon’un ölümünden dolaylı olarak sorumluydu. Ama hâlâ bazı şüphelerim vardı:</span></p>

    <p class="duz" xml:lang="tr"><span class="duz">– 1988’de, dedim, Thomas Longhini on dört yaşındaydı. Ortaokul öğrencisiydi. Moraz saatçiydi. Cazeviel de hırsız. Nasıl tanışmış olabilirler ki?</span></p>

    <p class="duz" xml:lang="tr"><span class="duz">– Geçmişlerini yeterince eşelememişsiniz. Richard Moraz sadece saatçi değildi. Bir koleksiyoncu, aynı zamanda da bir yatakçıydı. Cazeviel çaldığı eşyaları ona satıyordu, bu şekilde tanıştılar.</span></p>

    <p class="duz" xml:lang="tr"><span class="duz">– Ya Thomas?</span></p>

    <p class="duz" xml:lang="tr"><span class="duz">– Thomas ahlaksız biriydi. Bir sapık. Geceleri başkalarının evine girmek onu tahrik ediyordu. Ve onları gözetlemek. Veya evlerden biblolar çalmak. Böylece Moraz’la tanıştı. Arakladığı şeyleri ona satıyordu.</span></p>

    <p class="duz" xml:lang="tr"><span class="duz">Moraz, Cazeviel, Longhini; hırsızlığın ve ahlaksızlığın bir araya getirdiği üç gece kuşu. Daha sonra da bir başka ortak özlem etrafında birleşmişlerdi; Şeytan’a tapınma.</span></p>

    <p class="duz" xml:lang="tr"><span class="duz">Sonrasını tahmin edebiliyordum. Thomas Longhini, birkaç ay sonra Manon’a bağlanmış ve onu yoldan çıkarmak istememiş olmalıydı. Korkmuştu. Durumu önce ailesine, sonra da psikiyatra, Ali Azoun’a açmıştı, ama tüm gerçeği anlatmadan. Longhini, Manon’un bu durumuna son vermek istiyordu. Her şey ahlaksız bir oyun olarak başlamış, ancak tehlikeli bir hal almıştı. Manon, ruhunu gerçekten Şeytan’a satmış biri gibi davranıyordu. Tüm kontrolünü kaybetmiş olan annesi de kızını ortadan kaldırmaya hazırdı.</span></p>

    <p class="duz" xml:lang="tr"><span class="duz">– Eğer doğru anladıysam, dedim, üç suç ortağı, bu yaz Manon’un hayatta olduğunu öğrendiler. Ve kızın bir Işıksız olabileceğini düşündüler. Şeytan’ın hayata döndürdüğü bir sadık bende. Yani onları, son derece ilgilendiren bir varlık.</span></p>

    <p class="duz" xml:lang="tr"><span class="duz">– Kesinlikle. Ama bu arada Manon ortadan kaybolmuştu. Ya bu fanatiklerin tehdidini hissetmişti ya da annesinin katilinden korkuyordu.</span></p>

    <p class="duz" xml:lang="tr"><span class="duz">Hemen aklımın bir köşesine not ettim: Zamorski, Manon’un suçlu olduğunu düşünmüyordu. Bu beni, bilemediğim bir sebeple rahatlattı. Ben de Manon’un suçlu olmasını istemiyordum...</span></p>

    <p class="duz" xml:lang="tr"><span class="duz">Gerisi, yaşadıklarımla örtüşüyordu. Bu üçlü de, tıpkı benim gibi Manon’u arıyordu. Moraz ve Cazeviel, kızı onlardan önce bulmamı engellemek için beni ortadan kaldırmaya karar vermişlerdi. Longhini, namı diğer Sarrazin ise, tam tersine benimle işbirliği yapmak istemişti. Neden? Görev tamamlandıktan sonra mı beni öldürmeyi düşünmüştü? Veya diğer Işıksızları bulma konusunda bana bel bağlamış olabilir miydi?</span></p>

    <p class="duz" xml:lang="tr"><span class="duz">Sıra en önemli noktaya gelmişti. Zamorski, Manon’un nerede gizlendiğini biliyor muydu? Soru dudaklarımı yakıyordu, ama muhtemel ortağımın nabzını yoklamak istiyordum:</span></p>

    <p class="duz" xml:lang="tr"><span class="duz">– Bütün bunları neden bana anlattınız?</span></p>

    <p class="duz" xml:lang="tr"><span class="duz">– Size söyledim; topladığınız bilgiler beni ilgilendiriyor.</span></p>

    <p class="duz" xml:lang="tr"><span class="duz">– Benden daha fazla şey biliyor gibisiniz.</span></p>

    <p class="duz" xml:lang="tr"><span class="duz">– Simonis soruşturması hakkında, evet. Ama bu dosyada başka vakalar da var.</span></p>

    <p class="duz" xml:lang="tr"><span class="duz">– Agostina Gedda mı?</span></p>

    <p class="duz" xml:lang="tr"><span class="duz">– Mesela. Malaspina’da onu sorguladığınızı biliyoruz. Bu ifadenin bir kopyasını istiyoruz.</span></p>

    <p class="duz" xml:lang="tr"><span class="duz">– Van Dieterling sizinle işbirliği yapmıyor mu?</span></p>

    <p class="duz" xml:lang="tr"><span class="duz">– Konu hakkında farklı görüşlere sahibiz, size söyledim. Sizi Roma Kilisesi’nde kabul etti. Vatikan Papalık Kütüphanesi’nde, yüksek öneme haiz bir arşivi var. Sizin de incelediğiniz şu dokümanlar.</span></p>

    <p class="duz" xml:lang="tr"><span class="duz">Zamorski bana söyleyecek bir şey bırakmamıştı, blöf yapmaya karar verdim:</span></p>

    <p class="duz" xml:lang="tr"><span class="duz">– Evet, doğru, dosyanızı zenginleştirebilecek belgelere sahibim. Peki ya siz? Benim için neyiniz var? Köleler, yeterli değil. Er ya da geç onların varlığını ortaya çıkarırdım.</span></p>

    <p class="duz" xml:lang="tr"><span class="duz">– Bu anlattıklarım karşılıksızdı. Sizi ikna edecek başka pazarlık kozlarımız da var.</span></p>

    <p class="duz" xml:lang="tr"><span class="duz">– Bana başka bir şey mi önereceksiniz?</span></p>

    <p class="duz" xml:lang="tr"><span class="duz">– Karşı konulamaz bir şey.</span></p>

    <p class="duz" xml:lang="tr"><span class="duz">– Nedir?</span></p>

    <p class="duz" xml:lang="tr"><span class="duz">– Manon Simonis.</span></p>

    <p class="duz" xml:lang="tr"><span class="duz">– Nerede olduğunu biliyor musunuz?</span></p>

    <p class="duz" xml:lang="tr"><span class="duz">– Aslında, bizim korumamız altında.</span></p>

    <p class="duz" xml:lang="tr"><span class="duz">Darbe nefesimi kesmişti, zorlukla konuştum:</span></p>

    <p class="duz" xml:lang="tr"><span class="duz">– Nerede?</span></p>

    <p class="duz" xml:lang="tr"><span class="duz">Zamorski pardösümü aldı ve bana doğru fırlattı:</span></p>

    <p class="duz-son-paragraf-2" xml:lang="tr"><span class="duz">– Uçaktan korkar mısınız?</span></p>
  </div>
</body>
</html>