<html xmlns="http://www.w3.org/1999/xhtml">
<head>
  <title>83.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x83">
    <h1 class="bolum-ismi" id="toc-anchor" xml:lang="tr"><span class="bolum-ismi">83</span></h1>

    <p class="duz" xml:lang="tr"><span class="duz">Gecenin karanlığında, Bourget Havaalanı bir açık hava müzesine benziyordu. Heykellerinin, Mirage’lar, Boeing’ler, Ariane füzeleri olduğu bir havacılık Louvre’u. Yağmurlu gecede örtülerin altındaki uçaklar uçan makinelerin bulunduğu hangarlar, parlak uçak gövdeleri ve üzeri amblemli kanatlar dikkat çekiyordu.</span></p>

    <p class="duz" xml:lang="tr"><span class="duz">Andrzej Zamorski’nin siyah Mercedes’i iki tarafı ağaçlı, ıslak yolda ilerliyordu. Bir kez daha lüks arabanın içini hayranlıkla seyrediyordum: füme camlar, deri koltuklar, kapitone tavan, gül ağacından kapı kaplamaları.</span></p>

    <p class="duz" xml:lang="tr"><span class="duz">– Küçük ülkemin kaynakları var, diye açıkladı özel görevli. Düşman topraklarına yolladıklarında gerekli imkânları sağlıyorlar.</span></p>

    <p class="duz" xml:lang="tr"><span class="duz">– Fransa düşman toprağı mı?</span></p>

    <p class="duz" xml:lang="tr"><span class="duz">– Lafın gelişi. Haydi. Vardık.</span></p>

    <p class="duz" xml:lang="tr"><span class="duz">Araba, giriş katı aydınlatılmış bir binanın önünde durdu. Bagajdan çantamı aldım; Zamorski, birkaç parça eşyanın yanı sıra meşhur dosyamı almam için eve uğramamı kabul etmişti.</span></p>

    <p class="duz" xml:lang="tr"><span class="duz">Salonda, iki pilot uçuş planını inceliyor, steward’lar, korumaların gözetiminde bize şampanya, kahve ve fındık fıstık ikram ediyordu. Gecenin birinde canlı ve neşeli görünmek için büyük bir çaba sarf ediyorlardı.</span></p>

    <p class="duz" xml:lang="tr"><span class="duz">Bir Falcon 50EX taksi pistinde manevra yapıyordu, ışıkları gecenin karanlığını deliyordu. Geniş pencerenin önünde ayakta durmuş düşünüyordum. Gecenin bir yarısı özel bir jeti kiralamaya muktedir yüksek rütbeli bir rahip. Zamorski kesinlikle sıradan bir din adamı değildi. Ama artık hiçbir şey beni şaşırtmıyordu. Bazı şeyler gerçekdışı da gelse, olayları düşünmeyi bırakmış, ıslak piste yansıyan ışıkları seyrediyordum.</span></p>

    <p class="duz" xml:lang="tr"><span class="duz">– Geliniz. Pilot sabırsızlanıyor.</span></p>

    <p class="duz" xml:lang="tr"><span class="duz">– Gümrük kontrolü olmayacak mı?</span></p>

    <p class="duz" xml:lang="tr"><span class="duz">– Diplomatik pasaport, dostum.</span></p>

    <p class="duz" xml:lang="tr"><span class="duz">– Nereye gidiyoruz?</span></p>

    <p class="duz" xml:lang="tr"><span class="duz">– Yolda açıklayacağım.</span></p>

    <p class="duz" xml:lang="tr"><span class="duz">İtiraz ettim:</span></p>

    <p class="duz" xml:lang="tr"><span class="duz">– Nereye gittiğimizi öğrenmeden o uçağa binmeyeceğim.</span></p>

    <p class="duz" xml:lang="tr"><span class="duz">Polonyalı çantamı aldı:</span></p>

    <p class="duz" xml:lang="tr"><span class="duz">– Krakov. Manon orada saklanıyor. Bir manastırda. Güvenli bir yer.</span></p>

    <p class="duz" xml:lang="tr"><span class="duz">Pistte din adamını takip ettim. Siyah elbisesi ıslak asfaltta parlıyordu. Çantanın sapını sıkı sıkı tutmuştu, bu elde otomatik bir silahın sırıtmayacağını düşündüm. Ve belimde taşıdığım Glock aklıma geldi; üstümü arayan olmamıştı.</span></p>

    <p class="duz" xml:lang="tr"><span class="duz">Falcon’un kabininde, altı deri koltuk vardı, her birinin önünde de parlak akajudan masa. Küçük tavan ışıkları altın külçeleri gibi parlıyordu. Meyve dolu sepetler bizi bekliyordu, yanlarında da buz kovaları içine yerleştirilmiş çeşitli yıllara ait şampanya şişeleri. Bulutların üstünde altı koltuk, altı özel kişi.</span></p>

    <p class="duz" xml:lang="tr"><span class="duz">– İstediğiniz yere oturabilirsiniz.</span></p>

    <p class="duz" xml:lang="tr"><span class="duz">Solumdaki birinci koltuğu seçtim. Polonya kilisesinden beri bize eşlik eden iki rahip de arkama yerleşti. Beyaz yakaları dışında din adamına benzemeyen ve şu ana kadar tek kelime konuşmamış iki kocaoğlan. Zamorski de tam karşıma oturdu ve kemerini bağladı. Bu bir işaretti sanki; motorlar uğuldamaya başladı.</span></p>

    <p class="duz" xml:lang="tr"><span class="duz">Uçak havalandı. Lombozdan hayranlıkla bulutları seyredaldım. Gökyüzü, gümüş renkli bulut yığınlarının arasından koyu bir mavilikle ışıldıyordu. Çerçevesi ve sınırı olmayan bir aynanın içinde yol alıyorduk. Artık gece değildi, her şey tersine dönmüştü.</span></p>

    <p class="duz" xml:lang="tr"><span class="duz">– Bir şeyler içmek ister misiniz?</span></p>

    <p class="duz" xml:lang="tr"><span class="duz">Zamorski elini buz kovasına daldırmıştı bile. Başımla reddettim. Canım daha çok sigara istiyordu. Ev sahibim ne düşündüğümü bir kez daha anlamıştı:</span></p>

    <p class="duz" xml:lang="tr"><span class="duz">– Sigara içebilirsiniz. Özel uçuşların avantajlarından biri; kendinizi evinizde hissedebilirsiniz.</span></p>

    <p class="duz" xml:lang="tr"><span class="duz">Bir Camel yaktım, bu kadar ilgi karşısında kendinden şüphe ediyordum. Bu tür uygarca davranışların ardındaki din adamı aslında kimdi? Niyeti neydi? Beni tam olarak nereye götürüyordu? Belki de yemin Manon olduğu bir tuzağa doğru yol alıyordum. Sigaramdan derin bir nefes çektikten sonra kararlı bir sesle konuştum:</span></p>

    <p class="duz" xml:lang="tr"><span class="duz">– Bana Manon’dan söz ediniz.</span></p>

    <p class="duz" xml:lang="tr"><span class="duz">– Ne bilmek istiyorsunuz?</span></p>

    <p class="duz" xml:lang="tr"><span class="duz">– Onun durumunu nasıl öğrendiniz?</span></p>

    <p class="duz" xml:lang="tr"><span class="duz">– Dünya küçük. Sürekli gittiği kilisenin rahibinden, Peder Mariotte’tan. 1988’deki cinayet girişiminden sonra, Besançon’da Şeytan çıkarma ayinleri yapan bir rahibe danışmış. Durum bana kadar ulaştı. Son derece örgütlü bir ağımız var.</span></p>

    <p class="duz" xml:lang="tr"><span class="duz">– O sırada Manon’un hayatta olduğunu biliyor muydunuz?</span></p>

    <p class="duz" xml:lang="tr"><span class="duz">– Kısa bir soruşturmanın ardından öğrendik. Ondan sonra da gözümüzü kızdan ayırmadık.</span></p>

    <p class="duz" xml:lang="tr"><span class="duz">– Manon’un ruhunu şeytana sattığına inanıyor muydunuz?</span></p>

    <p class="duz" xml:lang="tr"><span class="duz">– Görünüşe bakılırsa öyle de denebilir.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Cinayet öncesi davranışları hakkında birçok tanıklık topladık. Ayrıca işin içinde şüpheliler de vardı: Cazeviel, Moraz, Longhini. Onlar bizim listemizdeydi. Bu olay satanizm kokuyordu.</span></p>

    <p class="duz" xml:lang="tr"><span class="duz">– Sonra?</span></p>

    <p class="duz" xml:lang="tr"><span class="duz">Zamorski omzunu silkti:</span></p>

    <p class="duz" xml:lang="tr"><span class="duz">– Küçük kız büyüdü, sorunsuzca ve herhangi bir sapma olmadan. Şeytan’ın en ufak bir etkisi görülmeden.</span></p>

    <p class="duz" xml:lang="tr"><span class="duz">– Psikologların takibindeydi sanırım.</span></p>

    <p class="duz" xml:lang="tr"><span class="duz">– Şeytan’la hiçbir münasebeti yoktu. Sadece yaşadıklarının neden olduğu bir travma söz konusuydu. Bu da anlaşılır bir şeydi.</span></p>

    <p class="duz" xml:lang="tr"><span class="duz">Söylediklerini düşünüp tartacak zamanım yoktu:</span></p>

    <p class="duz" xml:lang="tr"><span class="duz">– Annesini öldürmüş olabilir mi?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Nasıl bu kadar kesin konuşabiliyorsunuz?</span></p>

    <p class="duz" xml:lang="tr"><span class="duz">– Üç aydan beri bizim manastırımızda. O masum. Hiçbir kadın bu denli sahte davranışlarda bulunamaz. O... o gerçek bir ışık kaynağı.</span></p>

    <p class="duz" xml:lang="tr"><span class="duz">Agostina Gedda da bir ışık kaynağıydı. Sonunda canavara dönüşen bir ışık kaynağı. Ancak ben Zamorski’ye inanmak istiyordum.</span></p>

    <p class="duz" xml:lang="tr"><span class="duz">– Öyleyse, size göre, komadayken negatif bir deneyim yaşamadı.</span></p>

    <p class="duz" xml:lang="tr"><span class="duz">– Manon’un bu kısa döneme ait herhangi bir anısı yok. Her halükârda, sudayken ne yaşamış olursa olsun, bu onun bugünkü kişiliğini etkilemedi.</span></p>

    <p class="duz" xml:lang="tr"><span class="duz">Başımı salladım, ama bir yandan da, bana Catania’da Agostina’yla ilgili olarak yapılan uyarıları hatırlıyordum. Van Dieterling tarafından da uyarılmıştım. Roma Kilisesi Ayin Usulleri Kitabı’nda</span> <span class="italik">“İnsanları kandırmak için şeytanın türlü hileleri ve oyunları vardır”</span> <span class="duz">diye yazıyordu. Hangi birine inanacaktık?</span></p>

    <p class="duz" xml:lang="tr"><span class="duz">Farklı bir konuya geçtim:</span></p>

    <p class="duz" xml:lang="tr"><span class="duz">– Ruhen ve aklen, Işıksızların var olduğunu düşünüyor musunuz? Şeytan’ın etkisi altında cinayet işleyen katillerden söz ediyorum.</span></p>

    <p class="duz" xml:lang="tr"><span class="duz">– Negatif deneyim var. Ve travmaya yol açabilir.</span></p>

    <p class="duz" xml:lang="tr"><span class="duz">– Buna maruz kalmış kişiyi, bir saldırgana bir katile dönüştürecek derecede mi?</span></p>

    <p class="duz" xml:lang="tr"><span class="duz">– Kimi vakalarda, evet.</span></p>

    <p class="duz" xml:lang="tr"><span class="duz">– Peki, tüm bunların ardında Şeytan’ın olduğuna inanıyor musunuz? Yani gerçek bir varlık olarak demek istiyorum? Yoldan çıkaran bir etken?</span></p>

    <p class="duz" xml:lang="tr"><span class="duz">Zamorski güldü. Kabin ışıkları azalmıştı. Deri koltuklar tavan lambalarının altında parlıyordu. Zaman zaman kanat ışıkları yanıp sönüyor, bulutları deliyor, lombozdan yansıyarak profillerimizi aydınlatıyordu.</span></p>

    <p class="duz" xml:lang="tr"><span class="duz">– Yıllardan beri bu olayları inceliyoruz. Krakov’a ulaşmamızı bekleyin, durumumuzu daha iyi anlayacaksınız.</span></p>

    <p class="duz" xml:lang="tr"><span class="duz">– Öyleyse biraz özel vakalardan söz edelim. Agostina Gedda gerçekten ruhunu Şeytan’a satmış biri mi?</span></p>

    <p class="duz" xml:lang="tr"><span class="duz">– Van Dieterling’e göre, hiç şüphe yok. Ve bildiğim kadarıyla da her şey birbirini tutuyor.</span></p>

    <p class="duz" xml:lang="tr"><span class="duz">– Raïmo Rihiimäki: Bu isim size bir şey ifade ediyor mu?</span></p>

    <p class="duz" xml:lang="tr"><span class="duz">– Elbette.</span></p>

    <p class="duz" xml:lang="tr"><span class="duz">– Bir Işıksız mı?</span></p>

    <p class="duz" xml:lang="tr"><span class="duz">– Negatif bir deneyim yaşadı, bu kesin. Raïmo bir psikiyatrla görüştü. Keşfini anlattı. Bu deneyim onu bir ölüm makinesine dönüştürdü.</span></p>

    <p class="duz" xml:lang="tr"><span class="duz">– Agostina ve Raïmo, suçlandıkları cinayetleri işlediler mi?</span></p>

    <p class="duz" xml:lang="tr"><span class="duz">– Mathieu, çok hızlı gidiyorsunuz? Bir kez daha yineliyorum, Krakov’a ulaşmamızı bekleyiniz. Biz...</span></p>

    <p class="duz" xml:lang="tr"><span class="duz">– Mucize yaşamış bu insanlar katil mi, değil mi? Birbirinden binlerce kilometre uzakta yaşayan bu insanlar aynı şekilde davranmış, asitler, böcekler kullanmış, kurbanlarının göğüs kafeslerine liken yerleştirmiş olabilir mi?</span></p>

    <p class="duz" xml:lang="tr"><span class="duz">Zamorski’nin elinde bir şampanya kadehi vardı. Büyük bir yudum aldıktan sonra konuştu:</span></p>

    <p class="duz" xml:lang="tr"><span class="duz">– Yıllar süren araştırmalar sonucunda, grubumuz bir kanıya vardı.</span></p>

    <p class="duz" xml:lang="tr"><span class="duz">– Nedir?</span></p>

    <p class="duz" xml:lang="tr"><span class="duz">– Negatif deneyimin yanı sıra başka bir etken de olabilir. Özel bir durum.</span></p>

    <p class="duz" xml:lang="tr"><span class="duz">– Sizi dinliyorum.</span></p>

    <p class="duz" xml:lang="tr"><span class="duz">– Bu katillerle temasa geçen ve onlara yardım eden bir dış varlık...</span></p>

    <p class="duz" xml:lang="tr"><span class="duz">Zamorski, benim en başından beri düşündüğüm, ancak hiçbir şekilde üstüne gitmediğim varsayımı dile getiriyordu. Işıksızların suç ortağı. Etten ve kemikten bir esin perisi. Ağacın gövdesine “IŞIKSIZLARI KORUYORUM” diye yazan kişi.</span></p>

    <p class="duz" xml:lang="tr"><span class="duz">– Biri, bu şekilde cinayet işlemeleri için onlara yardım mı ediyor?</span></p>

    <p class="duz" xml:lang="tr"><span class="duz">– En azından onları teşvik ediyor.</span></p>

    <p class="duz" xml:lang="tr"><span class="duz">– Kendini Şeytan sanan biri mi?</span></p>

    <p class="duz" xml:lang="tr"><span class="duz">– Şeytan’ın namına hareket ettiğini düşünen biri, evet.</span></p>

    <p class="duz" xml:lang="tr"><span class="duz">– Elinizde bu varsayımı destekleyen kanıtlarınız var mı?</span></p>

    <p class="duz" xml:lang="tr"><span class="duz">– Sadece bazı ipuçları. Öncelikle yöntemleri. Eskiden beri Işıksızlar bu yöntemi hiç kullanmamıştır. Kim olduğunu bilmediğimiz birinin şimdi onlara bu tekniği dikte ettiğini düşünebiliriz.</span></p>

    <p class="duz" xml:lang="tr"><span class="duz">Van Dieterling, bu ritüel cinayetlerinin ardında, deşifre edilmesi gereken bir “değişim”den, bir kehanetten söz etmişti. Polis içgüdüm Zamorski’nin yorumunun daha tutarlı olduğunu söylüyordu; karanlıklarla teması olan bir üçüncü kişi.</span></p>

    <p class="duz" xml:lang="tr"><span class="duz">Devam etti:</span></p>

    <p class="duz" xml:lang="tr"><span class="duz">– Sonra, olaylar bir anda artmaya başladı. Oysa yüzyıllardan beri, Işıksızların sebep olduğu olay sayısı son derece azdır. Ama bir anda, üç cinayet, dört yıl içinde: 1999, 2000, 2002... Ve hiç kuşkusuz başkaları da var. Bu artışın sebebi ne? Belki de biri bu cinayetlerde onlara yardımcı oluyor. Cinayetleri bizzat işlediğini söyleyemeyeceğimiz, ama travma geçirmiş kişilere ilham veren bir katil. Onları cinayet işlemeye teşvik eden bir nevi Şeytan’ın elçisi.</span></p>

    <p class="duz" xml:lang="tr"><span class="duz">Bu ana kadar hep boşlukta kalmış varsayımlarım, elçinin nezdinde somut bir yankı buluyordu. Bu gece uçuşu, çılgın bir ateş gibi içimi ısıtmıştı. Şimdi sıra, doğrudan, onu da ilgilendiren bulmacaları çözmeye gelmişti:</span></p>

    <p class="duz" xml:lang="tr"><span class="duz">– On beş gün önce sizi Sainte-Bernadette Şapeli’nde gördüm. Komadaki bir polis için düzenlenen bir ayinde.</span></p>

    <p class="duz" xml:lang="tr"><span class="duz">– Luc Soubeyras. Onu iyi tanıyordum. Sizinle aynı soruşturmayı sürdürüyordu. Daha doğrusu siz onunla aynı soruşturmayı sürdürüyorsunuz.</span></p>

    <p class="duz" xml:lang="tr"><span class="duz">– İntihara teşebbüs etti. Nedenini biliyor musunuz?</span></p>

    <p class="duz" xml:lang="tr"><span class="duz">– Luc son derece uyarılmıştı. Sinir uçlarına kadar. Bu soruşturma onun hayatına mal oluyordu.</span></p>

    <p class="duz" xml:lang="tr"><span class="duz">– Hepsi bu mu?</span></p>

    <p class="duz" xml:lang="tr"><span class="duz">– Bu davada, bazı sınırları aşmaya hazır olmak gerekiyor. Bazı uçlarda dolaşmaya da. Ama özellikle de dönmeyi becerebilmek lazım. Luc, tüm heyecanına rağmen, yeterince güçlü değildi.</span></p>

    <p class="duz" xml:lang="tr"><span class="duz">Cevap vermedim. Laure’un bulduğu satanist objeleri düşündüm. Luc kırmızı çizgiyi geçmiş miydi? Yeniden Zamorski’yi ve şapelde Doudou’yla yaptığı konuşmayı düşündüm. Elden ele geçen kutuyu hatırladım. Şu ahşap kalem kutusunu.</span></p>

    <p class="duz" xml:lang="tr"><span class="duz">– Luc’ün soruşturma dosyası, dedi Polonyalı. Tamamı dijital olarak USB’ye kaydedilmiş durumdaydı. Luc bana söylemişti. Herhangi bir sorun çıktığında yardımcısı bu belgeleri bana verecekti. Bir şekilde biz ortaktık.</span></p>

    <p class="duz" xml:lang="tr"><span class="duz">– Doudou’ya göre parolanız “Boğazı buldum”du. Bu cümlenin anlamı ne?</span></p>

    <p class="duz" xml:lang="tr"><span class="duz">– Luc’ün takıntısı NDE’ydi. Uçurum, kuyu, boğaz...</span></p>

    <p class="duz" xml:lang="tr"><span class="duz">– İntihara kalkışmadan önce de, karısına bu cümleyi söyledi. Size göre bunun sebebi ne?</span></p>

    <p class="duz" xml:lang="tr"><span class="duz">– Hep aynı. Luc, sadece bu tünel için yaşıyordu. Bu onda sabit fikir olmuştu. Oysa bu kapı, bu meşhur “boğaz” onun için hep ulaşılmaz olarak kaldı. Aslında intiharı başarısızlığının bir itirafıydı.</span></p>

    <p class="duz" xml:lang="tr"><span class="duz">Zamorski yanılıyordu. Luc, umutsuzluğa kapıldığı için intihar etmemişti. Zaten başarısız da olmamıştı, tam tersine benden daha ileri gitmişti, bundan emindim. Daha ileri mi?</span></p>

    <p class="duz" xml:lang="tr"><span class="duz">– Sainte-Bernadette’teki ayinde, sizi ters haç çıkarırken gördüm.</span></p>

    <p class="duz" xml:lang="tr"><span class="duz">– Basit bir önlem, diyerek gülümsedi. Bu ters haç çıkarma, kutunun içindeki satanist objelerden korunmak içindi. Kötüyü kötüyle tedavi etmek, anlıyor musunuz?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Önemli değil. Sadece bir ayrıntı.</span></p>

    <p class="duz" xml:lang="tr"><span class="duz">Lomboza doğru eğildi, sonra saatine baktı:</span></p>

    <p class="duz" xml:lang="tr"><span class="duz">– Birazdan ineceğiz.</span></p>

    <p class="duz" xml:lang="tr"><span class="duz">Kulak zarlarım basınçtan patlayacak gibiydi. Uçak inişe başlamıştı. Elçiyi rahat bırakmaya niyetim yoktu:</span></p>

    <p class="duz" xml:lang="tr"><span class="duz">– Polonya kilisesinde, bana uzmanlığınızın Köleler olduğunu söylemiştiniz. Peki, Işıksızlar olayında ne işleri var?</span></p>

    <p class="duz" xml:lang="tr"><span class="duz">– Bunu size söylemiştim; onları arıyorlar, onların izini sürüyorlar.</span></p>

    <p class="duz" xml:lang="tr"><span class="duz">– Ve siz de bu iki cephe arasında gidip geliyorsunuz, öyle mi?</span></p>

    <p class="duz" xml:lang="tr"><span class="duz">– Işıksızları izleyerek, Kölelerin yolunu kesiyoruz, evet.</span></p>

    <p class="duz" xml:lang="tr"><span class="duz">– Işıksızlarla ilişkileri ne? Onlara saygı mı duyuyorlar?</span></p>

    <p class="duz" xml:lang="tr"><span class="duz">– Bir şekilde. Onları seçilmişler olarak görüyorlar. Ancak öncelikli amaçları onlardan bir itiraf koparmak. Bunun için de onları kaçırmakta tereddüt etmiyorlar. Uyuşturucu vermekten, işkence etmekten de. Bütün takıntıları Şeytan’ın kelamı. Bu sesin şifresini çözmek için her yol mubah.</span></p>

    <p class="duz" xml:lang="tr"><span class="duz">– Köleler, en tehlikeli tarikatlardan biridir derken, tam olarak ne demek istiyordunuz?</span></p>

    <p class="duz" xml:lang="tr"><span class="duz">Zamorski kaşlarını kaldırdı:</span></p>

    <p class="duz" xml:lang="tr"><span class="duz">– Daha önce bir gösteriye şahit oldunuz, Moraz ve Cazeviel’le. Köleler silahlı ve idmanlıdır. Öldürür, tecavüz eder, yok ederler. Bizim havayı soluduğumuz gibi onlar da kötüyü solurlar. Kötülük onların doğal biyosistemleridir. Kendilerini, yüzlerini yaralarlar. Sadizm ve mazoşizm onların var olma biçimlerinin iki yüzüdür.</span></p>

    <p class="duz" xml:lang="tr"><span class="duz">– Bu kadar gizli bir tarikat hakkında bunları nasıl biliyorsunuz?</span></p>

    <p class="duz" xml:lang="tr"><span class="duz">– Tanıklarımız var.</span></p>

    <p class="duz" xml:lang="tr"><span class="duz">– Pişman olup normale dönenler mi?</span></p>

    <p class="duz" xml:lang="tr"><span class="duz">– Onlarda pişmanlık yoktur. Sadece kurtulanlar vardır.</span></p>

    <p class="duz" xml:lang="tr"><span class="duz">Lombozların ardından hareli bulutlara bir göz attım. Kulak zarlarım hâlâ zonkluyordu.</span></p>

    <p class="duz" xml:lang="tr"><span class="duz">– Burada da, gittiğimiz yerde de Köleler var mı? Yani Krakov’da demek istiyorum.</span></p>

    <p class="duz" xml:lang="tr"><span class="duz">– Maalesef, evet. Ancak çok yeni. Şehrimizdeki çeşitli vakalardaki artış dikkati çekiyor, bu da onların burada olduğunun ispatı. İşkence görmüş, kolları ve bacakları koparılmış, canlı canlı yakılmış evsizler. Sakat bırakılmış, kurban edilmiş hayvanlar. Bu kan izi onların damgası.</span></p>

    <p class="duz" xml:lang="tr"><span class="duz">– Manon’un Krakov’da olduğunu biliyorlar mı?</span></p>

    <p class="duz" xml:lang="tr"><span class="duz">– Onun için buradalar, Mathieu. Tüm önlemlerimize rağmen, yerini öğrendiler.</span></p>

    <p class="duz" xml:lang="tr"><span class="duz">– Yani, onun bir Işıksız olduğunu biliyorlar mı?</span></p>

    <p class="duz" xml:lang="tr"><span class="duz">Zamorski, Falcon’un kanatlarının altında parıldayan ışıklara bakıyordu:</span></p>

    <p class="duz" xml:lang="tr"><span class="duz">– Geldik.</span></p>

    <p class="duz" xml:lang="tr"><span class="duz">– Bana cevap veriniz: Köleler için Manon bir Işıksız mı?</span></p>

    <p class="duz" xml:lang="tr"><span class="duz">Bakışlarını bana doğru çevirdi, donmuş bir toprağa yerleştirilen bir sonda kadar sertti:</span></p>

    <p class="duz-son-paragraf-2" xml:lang="tr"><span class="duz">– Onun Deccal olduğunu düşünüyorlar. Şeytan’ın vahyini haykırmak için cehennemden geri geldiğine inanıyorlar.</span></p>
  </div>
</body>
</html>