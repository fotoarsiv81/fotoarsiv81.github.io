<html xmlns="http://www.w3.org/1999/xhtml">
<head>
  <title>9.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x9">
    <h1 class="bolum-ismi" id="toc-anchor" xml:lang="tr"><span class="bolum-ismi">9</span></h1>

    <p class="duz" xml:lang="tr"><span class="duz">Ofisimdeyim. Kâğıt yığınları. Post-it’ler. Kapıyı kapattım, sonra yeni bir sigara paketi açtım. SİGARA İÇMEK SPERM SAYISINDA AZALMAYA VE KISIRLIĞA NEDEN OLUR. Bu tür uyarılar beni sinirlendirmekten başka bir işe yaramıyordu. Antonin Arnaud’nun uyuşturucu konusunda yazdıklarını düşündüm:</span> <span class="italik">“Kaybetme koşullarının ne önemi var: Toplum bunu dikkate almıyor.”</span></p>

    <p class="duz" xml:lang="tr"><span class="duz">Kâğıt yığınlarının üzerine yapıştırılmış sarı Post-it’lere bir göz attım. “11:00: Dumayet aradı”, “öğlen: Dumayet” ve bir kez daha: “14:00: Dumayet. ACİL!” Nathalie Dumayet, Cinayet Masası şefi ve başkomiseri, 36 numaradaki soruşturma ekiplerinin de sorumlusuydu. Saatime baktım: yaklaşık 15:00’ti. Ejderhayla çay içmek için çok erkendi.</span></p>

    <p class="duz" xml:lang="tr"><span class="duz">Yağmurluğumu çıkardım ve masadaki kâğıtları karıştırdım. Bulmayı umduğum şey yoktu. Önce cep telefonumdaki, sonra da sabit hattımdaki mesajları dinledim; orada bir şey yoktu. Malaspey’i aradım.</span></p>

    <p class="duz" xml:lang="tr"><span class="duz">– Beni aramayı unuttun sanırım, diye sitem ettim. Çingeneler konusunda bir ilerleme var mı?</span></p>

    <p class="duz" xml:lang="tr"><span class="duz">– Nanterre’deki fakülteden çıkmak üzereyim. Roman bir profesörle konuştum. Haklıymışsın. Şu ayakkabı olayı tamamen bir Roman âdetiymiş. Bizim profesörün söylediğine bakılırsa, katil, kurbanın pabuçlarını, hayaleti onu takip etmesin diye çıkarmış. Bir Çingene zımbırtısı işte.</span></p>

    <p class="duz" xml:lang="tr"><span class="duz">– Tamam. Adli Polis veri işleme dosyasında bir araştırma yap. Val-de-Marne’da son zamanlarda silahlı saldırı olaylarına karışmış ve tutuklanmış bütün göçebe Çingeneleri sapta.</span></p>

    <p class="duz" xml:lang="tr"><span class="duz">– Çoktan yaptım. Créteil Merkez Karakolu’ndakilerle de temasa geçtim. Kıyıda köşede kalmış toplulukları konusunda.</span></p>

    <p class="duz" xml:lang="tr"><span class="duz">– Sen şu an nerdesin?</span></p>

    <p class="duz" xml:lang="tr"><span class="duz">– Yoldayım. Emniyet’e gelmek üzereyim. Başmelek Mikail’in madalyonunu dosyaların üzerine bıraktım.</span></p>

    <p class="duz" xml:lang="tr"><span class="duz">– Raporunu yazmadan önce beni gör. Senin için bir şeyim var.</span></p>

    <p class="duz" xml:lang="tr"><span class="duz">Telefonu kapattım ve Foucault’yu çağırdım. Dün gece işlenmiş suçlara bakarken kapı vuruldu. Ekibimin birinci adamı sevimli bir haydudu andırıyordu. Kıvırcık saçlar, dar omuzlar, pilot ceketi içinde sıkışmış bir vücut, gülümseyen bir yüz. Foucault, Woodstock döneminin Who topluluğu şarkıcısı Roger Daltrey’e benziyordu.</span></p>

    <p class="duz" xml:lang="tr"><span class="duz">Yardımcım biraz huzursuzdu, Luc’ün başına gelenleri konuşmak ister gibi bir hali vardı. Bir harekette onu durdurdum.</span></p>

    <p class="duz" xml:lang="tr"><span class="duz">– Yardımın gerekiyor. Özel bir iş.</span></p>

    <p class="duz" xml:lang="tr"><span class="duz">– Ne gibi?</span></p>

    <p class="duz" xml:lang="tr"><span class="duz">– Luc’ün adamlarını araştırmanı istiyorum. Hangi iş üzerindelermiş bir bak.</span></p>

    <p class="duz" xml:lang="tr"><span class="duz">Başını “olur” anlamında salladı, ama gözlerindeki kuşku çok belirgindi.</span></p>

    <p class="duz" xml:lang="tr"><span class="duz">– Gönüllü olacaklarını sanmam.</span></p>

    <p class="duz" xml:lang="tr"><span class="duz">– Onları yemeğe çıkar. İçkiye davet et. Onlara sevimli görün. Rol yap.</span></p>

    <p class="duz" xml:lang="tr"><span class="duz">– Bakacağız artık.</span></p>

    <p class="duz" xml:lang="tr"><span class="duz">Ekibin iyi niyet timsali, Doudou’yla dün konuşmuştum. Kaldığım yerden devam ettim:</span></p>

    <p class="duz" xml:lang="tr"><span class="duz">– Bak. Kimse Luc’ü benim tanıdığım kadar tanıyamaz. Böyle davranması için mutlaka bir dış etken olmalı. Bizim bilemediğimiz, açıklık getiremediğimiz bir iş; olay bir depresyon veya bunalım olarak açıklanamaz.</span></p>

    <p class="duz" xml:lang="tr"><span class="duz">– Nasıl bir iş?</span></p>

    <p class="duz" xml:lang="tr"><span class="duz">– Hiçbir fikrim yok. Ama çalıştığı özel bir dosya var mı öğrenmek istiyorum.</span></p>

    <p class="duz" xml:lang="tr"><span class="duz">– Tamam. Hepsi bu kadar mı?</span></p>

    <p class="duz" xml:lang="tr"><span class="duz">– Hayır. Özel hayatını da iyice kurcala. Banka hesapları, kredi kartları, vergi kayıtları. Ne varsa. Telefon faturalarına bak: ev, ofis, cep. Üç ay öncesinden bugüne bütün telefon kayıtları.</span></p>

    <p class="duz" xml:lang="tr"><span class="duz">– Kararlı görünüyorsun.</span></p>

    <p class="duz" xml:lang="tr"><span class="duz">– Luc’ün bir sırrı var mı yok mu emin olmalıyım. İkili bir hayat veya başka bir şey.</span></p>

    <p class="duz" xml:lang="tr"><span class="duz">– İkili bir hayat, Luc mü?</span></p>

    <p class="duz" xml:lang="tr"><span class="duz">Ellerini ceketinin cebine sokmuş Foucault şaşırmış görünüyordu.</span></p>

    <p class="duz" xml:lang="tr"><span class="duz">– Adli Polis’in Psikolojik Değerlendirme Merkezi’yle de konuş. Bir yerlerde Luc’ün bir dosyası olmalı; tabii tüm bunları mümkün olduğunca gizli yapıyorsun.</span></p>

    <p class="duz" xml:lang="tr"><span class="duz">– Peki ya, İçişleri müfettişleri?</span></p>

    <p class="duz" xml:lang="tr"><span class="duz">– Elini çabuk tut ve beni haberdar et.</span></p>

    <p class="duz" xml:lang="tr"><span class="duz">Foucault odadan çıktı, yüzündeki kuşku ifadesi biraz daha artmıştı. Bende ise en ufak bir kuşku yoktu, böyle bir soruşturmadan sonuç çıkacağına inanmıyordum. Luc’ün gizleyecek bir şeyleri varsa, mutlaka bütün izleri yok ederdi. Bir avcıyı avlamaktan daha kötüsü yoktu.</span></p>

    <p class="duz" xml:lang="tr"><span class="duz">Kapı kapanmadan eşikte Malaspey belirdi. Sağlam yapılı, soğukkanlı bir tipti, üzerinde yün bir polar vardı, daima boynundan çaprazlama geçirdiği Hint işi küçük bir çanta taşırdı. Gri renkli saçlarını ensesinde atkuyruğu yapmıştı ve dişlerinin arasındaki pipo ise tabloyu tamamlıyordu. On beş yıldan beri meslekte olan Cinayet Masası polisinden çok teknik lise öğretmenine benziyordu.</span></p>

    <p class="duz" xml:lang="tr"><span class="duz">– Beni görmek istemişsiniz.</span></p>

    <p class="duz" xml:lang="tr"><span class="duz">Ağzındaki pipo yüzünden söylediklerinin yarısı anlaşılmıyordu. Çekmeceyi açtım, küçük bir naylon torba çıkardım ve içine Aziz Mikail’in madalyonunu koydum.</span></p>

    <p class="duz" xml:lang="tr"><span class="duz">– Şunun üzerinde biraz eşelen bakalım, dedim torbayı ona uzatırken. Nümizmatik uzmanlarına göster. Menşeini öğrenmek istiyorum.</span></p>

    <p class="duz" xml:lang="tr"><span class="duz">Malaspey torbayı evirip çevirdi.</span></p>

    <p class="duz" xml:lang="tr"><span class="duz">– Bu nedir ki?</span></p>

    <p class="duz" xml:lang="tr"><span class="duz">– Benim de öğrenmek istediğim bu. Profesörlerle konuş. Fakülteleri dolaş.</span></p>

    <p class="duz" xml:lang="tr"><span class="duz">– Yeniden öğrencilik hayatıma dönüyorum sanırım.</span></p>

    <p class="duz" xml:lang="tr"><span class="duz">Madalyonu cebine attı ve odadan çıktı. Çalışma masamın üzerine yığılı belgeleri inceleyerek bir saat daha geçirdim; ilginç bir şey yoktu. Saat 17:00’de, hiyerarşik üstümü ziyaret etmek için kalktım.</span></p>

    <p class="duz" xml:lang="tr"><span class="duz">Kapıyı vurdum. İçeri girmem söylendi. Hafif bir parfüm kokusunun hâkim olduğu, her şeyden arınmış bir atmosfer; bana odamı hatırlatıyordu.</span></p>

    <p class="duz" xml:lang="tr"><span class="duz">Nathalie Dumayet hoyrat görünümlü bir tipti, ama dış görünüme aldanmamak lazımdı. Kırklı yaşlardaydı, soluk bir teni, manken gibi bir vücudu vardı; küt kesilmiş siyah saçları her zaman yapay bir dağınıklıktaydı. Köşeli güzelliğini, insanın içine işleyen, iri yeşil gözlerinin dinginliği yumuşatıyordu. Her zaman şıktı, en zor anlarda bile; Emniyet Müdürlüğü’nün alışkın olmadığı İtalyan markaları giyerdi.</span></p>

    <p class="duz" xml:lang="tr"><span class="duz">Dış görünümü böyleydi. İçi ise Cinayet Masası’yla tam bir uyum içindeydi: katı, kural tanımaz ve zorlu. Daha önce Terörle Mücadele Birimi ile Narkotik’te çalışmış ve örnek başarılar kazanmıştı. İki ayrıntı onu özetliyordu. Öncelikle, esnek ve kırılmaz çerçeveleri olan, avuç içinde sıkıldıktan sonra yeniden ilk biçimini alan gözlükleri. Dumayet de gözlüklerine benziyordu; yumuşak görünümün ardında, hiçbir şeyi unutmaz ve hedefini asla gözden kaçırmazdı.</span></p>

    <p class="duz" xml:lang="tr"><span class="duz">Diğer bir ayrıntı da parmaklarıydı. İnce ve uzundu, elmasçıların, değerli taşları kırabilen, oldukça dayanıklı çok ince çekiçlerini andırıyordu.</span></p>

    <p class="duz" xml:lang="tr"><span class="duz">– Size Keemun hazırlayayım mı? diye sordu ayağa kalkarken.</span></p>

    <p class="duz" xml:lang="tr"><span class="duz">– Teşekkür ederim, iyi olur.</span></p>

    <p class="duz" xml:lang="tr"><span class="duz">– Hemen yapıyorum.</span></p>

    <p class="duz" xml:lang="tr"><span class="duz">Çaydanlık ile demliğe doğru ayaklandı. Hem üniversiteli kız hem de rahibe tavırları vardı. Ritüeline eski ve ruhani bir şeyler hâkimdi. Dumayet’nin eş değiştirilen kulüplerde sık sık görüldüğüne dair etrafta dolaşan dedikoduları düşündüm. Doğru veya yanlış. Genelde dedikodudan nefret ederdim ve özellikle de bu dedikodudan.</span></p>

    <p class="duz" xml:lang="tr"><span class="duz">– İsterseniz sigara içebilirsiniz.</span></p>

    <p class="duz" xml:lang="tr"><span class="duz">“Peki” anlamında başımı salladım, ama Camel paketimi çıkarmadım. Gevşemenin gereği yoktu: Bu “acil” davet pek hayra alamet değildi.</span></p>

    <p class="duz" xml:lang="tr"><span class="duz">– Sizi neden çağırttığımı biliyor musunuz?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Oturun.</span></p>

    <p class="duz" xml:lang="tr"><span class="duz">Önüme bir fincan koydu:</span></p>

    <p class="duz" xml:lang="tr"><span class="duz">– Hepimiz allak bullak olduk, Durey.</span></p>

    <p class="duz" xml:lang="tr"><span class="duz">Oturdum ve sessizliğimi korudum.</span></p>

    <p class="duz" xml:lang="tr"><span class="duz">– Luc’ün niteliğinde, ağırbaşlı bir polis, bu bir şok oldu.</span></p>

    <p class="duz" xml:lang="tr"><span class="duz">– Bana söylemek istediğiniz bir şey mi var?</span></p>

    <p class="duz" xml:lang="tr"><span class="duz">Bu beklenmedik sorum onu gülümsetti.</span></p>

    <p class="duz" xml:lang="tr"><span class="duz">– Perreux vakasında ne durumdasınız?</span></p>

    <p class="duz" xml:lang="tr"><span class="duz">Tahminim doğru çıkmıştı. Ama zafer narası atmak için de çok erkendi.</span></p>

    <p class="duz" xml:lang="tr"><span class="duz">– İlerliyoruz. Göçebe Çingeneler olabilir.</span></p>

    <p class="duz" xml:lang="tr"><span class="duz">– Kanıtınız var mı?</span></p>

    <p class="duz" xml:lang="tr"><span class="duz">– Tahminler.</span></p>

    <p class="duz" xml:lang="tr"><span class="duz">– Dikkat Durey. Irkçı önyargılar yok.</span></p>

    <p class="duz" xml:lang="tr"><span class="duz">– Bu yüzden konuşmuyorum. Bana biraz daha zaman verin.</span></p>

    <p class="duz" xml:lang="tr"><span class="duz">Öylesine kafasını salladı. Tüm bunlar asıl konuya giriş mahiyetindeydi.</span></p>

    <p class="duz" xml:lang="tr"><span class="duz">– Coudenceau’yu tanıyor musunuz?</span></p>

    <p class="duz" xml:lang="tr"><span class="duz">– Philippe Coudenceau mu?</span></p>

    <p class="duz" xml:lang="tr"><span class="duz">– IGS’den, disiplin amirliği. Bana öyle geliyor ki Soubeyras’nın hassas bir dosyası varmış.</span></p>

    <p class="duz" xml:lang="tr"><span class="duz">– Ne demek, hassas?</span></p>

    <p class="duz" xml:lang="tr"><span class="duz">– Bilmiyorum. Beni bu sabah aradı. Bana hatırlattı.</span></p>

    <p class="duz" xml:lang="tr"><span class="duz">Hiçbir şey söylemedim. Coudenceau, meslektaşlarından birinin başı derde girince ortaya çıkan şu leş kargalarından biriydi. Sahada çalışan adamları mahvetmeyi, onların gururlarıyla oynayıp küçük düşürmeyi seven bir alçaktı.</span></p>

    <p class="duz" xml:lang="tr"><span class="duz">– Luc’ün raporunu o yazıyor. Alışılagelen bir soruşturma, anlayacağın.</span></p>

    <p class="duz" xml:lang="tr"><span class="duz">– Her zaman olduğu gibi.</span></p>

    <p class="duz" xml:lang="tr"><span class="duz">– Ona göre, polisler zaten işin içinde. Bu öğleden sonra Luc’ün bankasından aramışlar. Meraklı birileri onun hesaplarını araştırıyormuş.</span></p>

    <p class="duz" xml:lang="tr"><span class="duz">Demek Foucault harekete geçmişti. Tabii hiçbir şey söylemedim. Gözlerini benimkilere dikti. Bir anda birer elmas tanesi kadar sertleşmişlerdi.</span></p>

    <p class="duz" xml:lang="tr"><span class="duz">– Ne arıyorsunuz, Durey?</span></p>

    <p class="duz" xml:lang="tr"><span class="duz">– IGS’nin aradığını. Herkesin aradığını. Luc’ün intihar sebebini anlamak istiyorum.</span></p>

    <p class="duz" xml:lang="tr"><span class="duz">– Depresyonun açıklaması yoktur.</span></p>

    <p class="duz" xml:lang="tr"><span class="duz">– Luc’ün depresyonda olduğunu gösteren bir şey yok. Sesimi yükseltmiştim. Karısı ve iki çocuğu var; kahretsin, onları asla terk etmez. Boktan bir işe bulaşmış olmalı!</span></p>

    <p class="duz" xml:lang="tr"><span class="duz">Dumayet fincanını eline aldı ve hafifçe üfledi, hiçbir şey söylememişti.</span></p>

    <p class="duz" xml:lang="tr"><span class="duz">– Bir şey daha, diye ekledim, daha hafif bir ses tonuyla. Luc Katolik’tir.</span></p>

    <p class="duz" xml:lang="tr"><span class="duz">– Hepimiz Katolik’iz.</span></p>

    <p class="duz" xml:lang="tr"><span class="duz">– Ama onun gibi değil. Benim gibi değil. Her pazar ayin. Her sabah dua. Bu, bizim inancımıza aykırı, anlıyor musunuz? Luc hayattan vazgeçtiyse, ahreti de inkâr etmiş demektir. Böyle bir inkârın sebebini bulmam gerekiyor. Bu, üzerinde çalıştığım vakaları engellemeyecek.</span></p>

    <p class="duz" xml:lang="tr"><span class="duz">Dumayet, küçük bir kedi gibi çayından bir yudum aldı.</span></p>

    <p class="duz" xml:lang="tr"><span class="duz">– Bu sabah neredeydiniz? dedi sonra fincanını yavaşça masaya bırakırken.</span></p>

    <p class="duz" xml:lang="tr"><span class="duz">– Taşrada, dedim tereddütlü bir sesle. Tahkik edilmesi gereken bazı işler vardı.</span></p>

    <p class="duz" xml:lang="tr"><span class="duz">– Vernay’de mi?</span></p>

    <p class="duz" xml:lang="tr"><span class="duz">Sustum. Gözlerini Sen Nehri’ne bakan, yarı açık vasistaslara doğru çevirdi. Hava çoktan kararmıştı. Nehir donmuş bir çimentoyu andırıyordu.</span></p>

    <p class="duz" xml:lang="tr"><span class="duz">– Levain-Pahut bu öğlen beni aradı. Chartres jandarması ona telefon etmiş. Onlara da telefon gelmiş. Paris’ten bir polis hastanedeki bir doktoru ziyaret etmiş. Uzun boylu, öfkeli bir tipmiş. Bu size bir şey ifade ediyor mu?</span></p>

    <p class="duz" xml:lang="tr"><span class="duz">Bir anda masanın kenarlarına tutunarak, ona doğru eğildim:</span></p>

    <p class="duz" xml:lang="tr"><span class="duz">– Luc benim en iyi dostumdu. Bir kez daha tekrar ediyorum; onu böyle bir davranışa yönelten sebebi bulmak istiyorum!</span></p>

    <p class="duz" xml:lang="tr"><span class="duz">– Hiçbir şey onu bize geri getirmez, Durey.</span></p>

    <p class="duz" xml:lang="tr"><span class="duz">– O ölmedi.</span></p>

    <p class="duz" xml:lang="tr"><span class="duz">– Ne demek istediğimi çok iyi anladınız.</span></p>

    <p class="duz" xml:lang="tr"><span class="duz">– IGS’nin leş kargalarının işlerini mi yapmalarını istiyorsunuz?</span></p>

    <p class="duz" xml:lang="tr"><span class="duz">– Bu onların görevi.</span></p>

    <p class="duz" xml:lang="tr"><span class="duz">– Onların görevi kumarbaz, pezevenk, uyuşturucu işine bulaşmış, rüşvet yiyen polisleri soruşturmak. Luc’ün yeri farklı!</span></p>

    <p class="duz" xml:lang="tr"><span class="duz">– Neresi? diye sordu alaycı bir ses tonuyla.</span></p>

    <p class="duz" xml:lang="tr"><span class="duz">– Bilmiyorum, dedim koltuğumda arkaya yaslanırken. Henüz bilmiyorum. Ama bu intiharın önemli bir nedeni olmalı. Ortaya çıkarmak istediğim çılgınca bir sebep.</span></p>

    <p class="duz" xml:lang="tr"><span class="duz">Yavaşça koltuğunu döndürdü. Tahrikkâr bir hareketle bacaklarını uzattı ve ayakkabılarının yüksek topuklarını radyatöre dayadı.</span></p>

    <p class="duz" xml:lang="tr"><span class="duz">– Cinayet yok, soruşturma da yok. Bu iş bizim şubeyi ilgilendirmiyor. Ve siz bu işe uygun değilsiniz.</span></p>

    <p class="duz" xml:lang="tr"><span class="duz">– Luc benim için bir kardeş gibidir.</span></p>

    <p class="duz" xml:lang="tr"><span class="duz">– Benim de söylemek istediğim bu. Çok öfkeli ve bu konuda çok hassassınız.</span></p>

    <p class="duz" xml:lang="tr"><span class="duz">– İzin kullanmamı ister misiniz?</span></p>

    <p class="duz" xml:lang="tr"><span class="duz">Onu hiç bu kadar sert ve duygusuz görmemiştim.</span></p>

    <p class="duz" xml:lang="tr"><span class="duz">– İki gün. Kırk sekiz saat boyunca her şeyi bir kenara bırakın ve sadece buna odaklanın. Sonra işinizin başına dönün.</span></p>

    <p class="duz" xml:lang="tr"><span class="duz">– Teşekkür ederim.</span></p>

    <p class="duz" xml:lang="tr"><span class="duz">Ayağa kalktım ve kapıya doğru ilerledim. Tokmağı çevirirken, arkamdan seslendi:</span></p>

    <p class="duz" xml:lang="tr"><span class="duz">– Son bir şey daha, Durey. Üzüntü sadece sizin tekelinizde değil. Ben de Soubeyras’yı çok iyi tanırım, bizim bölümde çalıştığı dönemden.</span></p>

    <p class="duz" xml:lang="tr"><span class="duz">Verecek bir cevabım yoktu. Ama içgüdüsel bir biçimde başımı çevirip baktım. Kadınları asla anlayamayacağıma bir kez daha kanaat getirdim.</span></p>

    <p class="duz-son-paragraf-2" xml:lang="tr"><span class="duz">Nathalie Dumayet, Cinayet Masası’nı tek eliyle yöneten kadın, masumları teröristlerin elinden kurtaran, eroin çetesini çökerten polis, başını öne eğmiş, sessizce ağlıyordu.</span></p>
  </div>
</body>
</html>