<html xmlns="http://www.w3.org/1999/xhtml">
<head>
  <title>95.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x95">
    <h1 class="bolum-ismi" id="toc-anchor" xml:lang="tr"><span class="bolum-ismi">95</span></h1>

    <p class="duz" xml:lang="tr"><span class="duz">– Daha açık olabilir misiniz?</span></p>

    <p class="duz" xml:lang="tr"><span class="duz">– Nehrin kenarındayım.</span></p>

    <p class="duz" xml:lang="tr"><span class="duz">– Ne yapıyorsunuz?</span></p>

    <p class="duz" xml:lang="tr"><span class="duz">– İlerliyorum. Ağırlıklar orada.</span></p>

    <p class="duz" xml:lang="tr"><span class="duz">– Hangi ağırlıklar?</span></p>

    <p class="duz" xml:lang="tr"><span class="duz">– Taş ağırlıklar. Kemerimde. Suya giriyorum.</span></p>

    <p class="duz" xml:lang="tr"><span class="duz">Her duyguyu hissediyordum. Soğuk iliklerime işliyordu. Ama aslında iliklerime kadar işleyen Luc’ün fanatizmiydi. Aralık 2000’de, Lilas’daki başarısız bir suçüstünden dönerken onu arabasında görmüştüm, bana Aziz Juan de la Cruz’dan bir alıntı yapmıştı:</span> <span class="italik">“Ölmemek için ölüyorum.”</span> <span class="duz">Son kurban. Şeytan’la son randevu.</span></p>

    <p class="duz" xml:lang="tr"><span class="duz">– Neler hissediyorsunuz?</span></p>

    <p class="duz" xml:lang="tr"><span class="duz">– Hiçbir şey.</span></p>

    <p class="duz" xml:lang="tr"><span class="duz">– Nasıl yani?</span></p>

    <p class="duz" xml:lang="tr"><span class="duz">– Soğuk her şeyi yok ediyor.</span></p>

    <p class="duz" xml:lang="tr"><span class="duz">– Devam ediniz.</span></p>

    <p class="duz" xml:lang="tr"><span class="duz">– Vücudum suyun içinde hissizleşiyor. Ölmek üzereyim.</span></p>

    <p class="duz" xml:lang="tr"><span class="duz">– Sesimi takip ediniz, Luc. Bana olanları tasvir ediniz.</span></p>

    <p class="duz" xml:lang="tr"><span class="duz">Kısa bir sessizlikten sonra Luc mırıldandı:</span></p>

    <p class="duz" xml:lang="tr"><span class="duz">– Ben... ben hiçbir şey hissetmiyorum.</span></p>

    <p class="duz" xml:lang="tr"><span class="duz">– Daha yüksek sesle, lütfen.</span></p>

    <p class="duz" xml:lang="tr"><span class="duz">– Nehir bana doğru geliyor. Su ağzımı yalıyor. Ben...</span></p>

    <p class="duz" xml:lang="tr"><span class="duz">Luc, sanki suyun boğazına kaçmasını engellemek ister gibi dudaklarını ısırdı. Yeniden sessizlik. Kabinde gerilim artıyordu. Her birimiz onunla birlikte suya gömülüyorduk.</span></p>

    <p class="duz" xml:lang="tr"><span class="duz">– Luc, bizimle birliktesiniz.</span></p>

    <p class="duz" xml:lang="tr"><span class="duz">Sessizlik.</span></p>

    <p class="duz" xml:lang="tr"><span class="duz">– Luc!</span></p>

    <p class="duz" xml:lang="tr"><span class="duz">Hiç hareket etmiyordu. Kabloların, tellerin altında yüz hatları taşlaşmış, kireç gibi bembeyaz olmuştu. Zucca, Thuillier’ye döndü, kulağına takılı mikrofona konuştu:</span></p>

    <p class="duz" xml:lang="tr"><span class="duz">– Kaç oldu?</span></p>

    <p class="duz" xml:lang="tr"><span class="duz">Nörolog, bir deniz dibi sonarı gibi “bip” sesleri çıkaran monitöre bir göz attı:</span></p>

    <p class="duz" xml:lang="tr"><span class="duz">– 38. Eğer kalp ritmi düzelmezse, bırakıyoruz.</span></p>

    <p class="duz" xml:lang="tr"><span class="duz">Zucca yeni bir denemede bulundu:</span></p>

    <p class="duz" xml:lang="tr"><span class="duz">– Luc, bana cevap veriniz!</span></p>

    <p class="duz" xml:lang="tr"><span class="duz">Thuillier konsoldaki mikrofona doğru eğildi:</span></p>

    <p class="duz" xml:lang="tr"><span class="duz">– 32. Durduruyoruz. Bırakın... Kahretsin!</span></p>

    <p class="duz" xml:lang="tr"><span class="duz">Nörolog kapıya doğru yöneldi ve salona geçti. Herkesin bakışları kontrol monitöründeydi, ekrandaki dalgalanmaların yerini düz bir çizgi almıştı ve sürekli bir ıslık sesi duyuluyordu. Luc zihninde ölümünü yeniden yaşamış ve bir kez daha ölme noktasına gelmişti.</span></p>

    <p class="duz" xml:lang="tr"><span class="duz">Hemşireler de Thuillier’nin peşinden salona girmişti. Hepsi tekerlekli masanın çevresinde toplanmıştı. Nörolog, Luc’ün koltuğuna bakarak, hemşirelere bağırdı:</span></p>

    <p class="duz" xml:lang="tr"><span class="duz">– Adrenalin, 200 miligram.</span></p>

    <p class="duz" xml:lang="tr"><span class="duz">Zucca Luc’e doğru eğilmişti. Sürekli yineleyip duruyordu:</span></p>

    <p class="duz" xml:lang="tr"><span class="duz">– Bana cevap veriniz, Luc. Sesimi takip ediniz!</span></p>

    <p class="duz" xml:lang="tr"><span class="duz">Kabinde, elektrokardiyogram bir çaydanlık gibi ıslık çalmaya devam ediyordu. Önlüklerin hışırtısı mikrofonlardan bize kadar ulaşıyordu. Biz de kabinde ne yapacağımızı bilmez bir halde dolanıp duruyorduk. Zucca bağırdı:</span></p>

    <p class="duz" xml:lang="tr"><span class="duz">– LUC! BANA CEVAP VERİNİZ!</span></p>

    <p class="duz" xml:lang="tr"><span class="duz">Thuillier bir omuz darbesiyle onu kenara itti:</span></p>

    <p class="duz" xml:lang="tr"><span class="duz">– Çekil. Tanrım, kaybediyoruz! Enjeksiyon, çabuk!</span></p>

    <p class="duz" xml:lang="tr"><span class="duz">Bir hemşire şırıngayı doktora uzattı, diğerinin ellerinde elektroşok makinesinin vantuzları vardı. Thuilier sövüp sayıyordu:</span></p>

    <p class="duz" xml:lang="tr"><span class="duz">– Tanrı’nın cezası... Başaramadın, ölüyor.</span></p>

    <p class="duz" xml:lang="tr"><span class="duz">Zucca hâlâ Luc’ün üzerine eğilmiş haldeydi, bileklerine yapışmıştı:</span></p>

    <p class="duz" xml:lang="tr"><span class="duz">– LUC! BANA CEVAP VERİNİZ!</span></p>

    <p class="duz" xml:lang="tr"><span class="duz">– Buradayım.</span></p>

    <p class="duz" xml:lang="tr"><span class="duz">Hepimiz donduk. Zucca, Luc’ün üzerine eğilmiş halde; Thuillier, şırıngası havada; hemşireler, ağızları açık bir şekilde. Kabinde, elektrokardiyogramın bipleri yeniden başlamıştı. Hipnozcu soluk soluğaydı:</span></p>

    <p class="duz" xml:lang="tr"><span class="duz">– Luc, beni... beni duyuyor musunuz?</span></p>

    <p class="duz" xml:lang="tr"><span class="duz">Hemen cevap vermedi. Başı arkaya kaykılmıştı, görünmüyordu. Derinden bir ses duyuldu:</span></p>

    <p class="duz" xml:lang="tr"><span class="duz">– Sizi duyuyorum.</span></p>

    <p class="duz" xml:lang="tr"><span class="duz">Zucca, kabine dönmesi için Thuillier’ye işaret etti. Nörolog istemeye istemeye salondan çıktı. Hemşireler ellerindekileri sessizce tekerlekli masaya bıraktılar ve Thuillier’nin peşinden salondan çıktılar. Herkes kabindeki yerini almıştı. Hipnoz yeniden başlıyordu.</span></p>

    <p class="duz" xml:lang="tr"><span class="duz">– Neredesiniz, Luc? Neredesiniz... yani şu anda?</span></p>

    <p class="duz" xml:lang="tr"><span class="duz">– Bedenimi terk ettim.</span></p>

    <p class="duz" xml:lang="tr"><span class="duz">Ses sanki çok uzaktan geliyordu. Zucca cevap vermedi. Şüphesiz kafasını toplamaya çalışıyor ve bizlerle aynı sonuca varıyordu. Ölüme Yakın Deneyim başlamak üzereydi.</span></p>

    <p class="duz" xml:lang="tr"><span class="duz">– Ne görüyorsunuz?</span></p>

    <p class="duz" xml:lang="tr"><span class="duz">– Kendimi... kendimi görüyorum. Suyun dibinde. Bir kayaya doğru sürükleniyorum.</span></p>

    <p class="duz" xml:lang="tr"><span class="duz">– Neler hissediyorsunuz? Yani vücudunuzu terk ettikten sonra, demek istiyorum?</span></p>

    <p class="duz" xml:lang="tr"><span class="duz">– Havada asılı gibiyim, sanki yüzüyorum. Yerçekimi yok. Bir ışık görüyorum.</span></p>

    <p class="duz" xml:lang="tr"><span class="duz">– Işığı tanımlayınız.</span></p>

    <p class="duz" xml:lang="tr"><span class="duz">– Beyaz. Geniş. Sonsuz.</span></p>

    <p class="duz" xml:lang="tr"><span class="duz">Kabinde bir rahatlama oldu. Işık, “klasik” bir sanrının işareti. Kâbus sona eriyordu.</span></p>

    <p class="duz" xml:lang="tr"><span class="duz">Ancak Luc birden doğruldu:</span></p>

    <p class="duz" xml:lang="tr"><span class="duz">– Kayboluyor... Ben... Alçak sesle konuşmaya başlamıştı. Sadece bir nokta... Bir topluiğne başı... Tünelin ucunda... Ondan uzaklaştığımı hissediyorum, büyük bir hızla... Ben...</span></p>

    <p class="duz" xml:lang="tr"><span class="duz">Luc hırıltılı bir ses çıkardı. Sesi cızırtılıydı:</span></p>

    <p class="duz" xml:lang="tr"><span class="duz">– Uzaklaşıyorum... Her yer karanlık... Ben... Hayır, bekleyin...</span></p>

    <p class="duz" xml:lang="tr"><span class="duz">Zorlukla yutkundu. Kafasını sağdan sola çevirdi, kesik kesik nefes alıyordu, acı çekiyor gibiydi.</span></p>

    <p class="duz" xml:lang="tr"><span class="duz">– Işık geri geliyor... Kırmızı...</span></p>

    <p class="duz" xml:lang="tr"><span class="duz">– Daha iyi bakınız... Bu ışığı tanımlayınız.</span></p>

    <p class="duz" xml:lang="tr"><span class="duz">– Donuk... Belirsiz... Canlı.</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">– Yanıp sönüyor...</span></p>

    <p class="duz" xml:lang="tr"><span class="duz">– Bir far, bir sinyal gibi mi?</span></p>

    <p class="duz" xml:lang="tr"><span class="duz">– Hayır... Çarpıyor... Bir kalp gibi...</span></p>

    <p class="duz" xml:lang="tr"><span class="duz">Kabinde derin bir sessizlik vardı. Hepimiz etkilenmiştik. İçerideki basınç camı patlatabilecek kadar artmıştı. Gözlerim, Luc’ün parmağının çevresindeki parlak kırmızı ışığa takıldı. Sanki sözünü ettiği ışığı somutlaştırıyordu.</span></p>

    <p class="duz" xml:lang="tr"><span class="duz">– Beni çağırıyor... Işık beni çağırıyor...</span></p>

    <p class="duz" xml:lang="tr"><span class="duz">– Siz ne yapıyorsunuz?</span></p>

    <p class="duz" xml:lang="tr"><span class="duz">– Ona doğru gidiyorum. Bir koridorun içinde havada yüzüyorum.</span></p>

    <p class="duz" xml:lang="tr"><span class="duz">– Koridor. Onu bana tarif ediniz.</span></p>

    <p class="duz" xml:lang="tr"><span class="duz">– Duvarları canlı.</span></p>

    <p class="duz" xml:lang="tr"><span class="duz">– Yani?</span></p>

    <p class="duz" xml:lang="tr"><span class="duz">Luc alaycı bir kahkaha attı, sonra sırtı acıyormuş gibi arkaya doğru kasıldı:</span></p>

    <p class="duz" xml:lang="tr"><span class="duz">– Duvarlar... Duvarlar yüzlerden oluşmuş... Karanlığa sinip gizlenmiş yüzler, saldırmaya hazır... Acı çekiyorlar...</span></p>

    <p class="duz" xml:lang="tr"><span class="duz">– Çığlıklarını duyuyor musunuz?</span></p>

    <p class="duz" xml:lang="tr"><span class="duz">– Hayır. İnliyorlar... Canları yanıyor... Ağızları yok. Yaralar var...</span></p>

    <p class="duz" xml:lang="tr"><span class="duz">Dante’nin dizelerini düşündüm: “</span><span class="italik">Bitmez tükenmez iniltilerin duyulduğu acı dolu felaketler vadisi...</span><span class="duz">”. Vatikan’daki tanık ifadelerini düşündüm. Luc amacına ulaşmıştı, cehennemi bir NDE yaşayarak. Bir Işıksız olmuştu.</span></p>

    <p class="duz" xml:lang="tr"><span class="duz">– Hâlâ kırmızı ışığı görüyor musunuz? diye ısrarla sordu Zucca.</span></p>

    <p class="duz" xml:lang="tr"><span class="duz">– Yaklaşıyor.</span></p>

    <p class="duz" xml:lang="tr"><span class="duz">– Ya şimdi?</span></p>

    <p class="duz" xml:lang="tr"><span class="duz">Luc cevap vermedi. Alnında biriken terler parlıyordu.</span></p>

    <p class="duz" xml:lang="tr"><span class="duz">– Luc, ne görüyorsunuz?</span></p>

    <p class="duz" xml:lang="tr"><span class="duz">Sanki kabinin içine bir koku yayılıyordu. Kâfur ve bok karışımı, yakıcı bir ilaç kokusu. Hemen tanıdım; Malaspina’daki Agostina’nın kokusu. Luc yeniden bir kahkaha attı. Psikiyatr sesini yükseltti:</span></p>

    <p class="duz" xml:lang="tr"><span class="duz">– Ne görüyorsunuz?</span></p>

    <p class="duz" xml:lang="tr"><span class="duz">Luc, sanki bir şeye dokunmak ister gibi elini uzattı. Sesi iyice kısılmıştı, zorlukla duyuluyordu:</span></p>

    <p class="duz" xml:lang="tr"><span class="duz">– Kırmız ışık... Bir duvar. Buz... Veya lav... Bilmiyorum. Arkasında kımıldayan şekiller var...</span></p>

    <p class="duz" xml:lang="tr"><span class="duz">– Nasıl şekiller?</span></p>

    <p class="duz" xml:lang="tr"><span class="duz">– Gidip geliyorlar, duvara çok yakınlar. Sanki... Sanki yüzüyorlar... buz gibi bir suyun içinde. Altında yakıcı, çok sıcak bir şeyin olduğunu da hissediyorum, sanki bir kraterin içi gibi...</span></p>

    <p class="duz" xml:lang="tr"><span class="duz">Katıksız bir acıyı içeren buzdan bir kabuk. Can çekişen ruhları barındıran kırmızı bir magma. Luc’un krateri, sanki sonsuz, zamana bağlı olmayan ve dolup taşan bir dünyaya açılan bir kapıydı. Bu dünya cehennem miydi?</span></p>

    <p class="duz" xml:lang="tr"><span class="duz">– Bana ne gördüğünüzü anlatınız. Parça parça bile olsa. Ayrıntılar.</span></p>

    <p class="duz" xml:lang="tr"><span class="duz">– Görüyorum... bir yüz... Yanıyor. Isısını hissediyorum, ben...</span></p>

    <p class="duz" xml:lang="tr"><span class="duz">– Bana yüzü tasvir ediniz, Luc. Dikkatinizi toplayın!</span></p>

    <p class="duz" xml:lang="tr"><span class="duz">– Yapamıyorum. Sıcağı ve soğuğu hissediyorum. Ben...</span></p>

    <p class="duz" xml:lang="tr"><span class="duz">– Sesimi izleyiniz ve gördüğünüz şeye yoğunlaşınız.</span></p>

    <p class="duz" xml:lang="tr"><span class="duz">Luc koltuğunda kıvranıyordu. Kafasının çevresindeki kablolar titreşiyordu. Yüzünde tikler oluşuyor, korkuyla yerinden sıçrıyordu.</span></p>

    <p class="duz" xml:lang="tr"><span class="duz">– Sesimi takip ediniz, Luc!</span></p>

    <p class="duz" xml:lang="tr"><span class="duz">– Gözler... Buzun arkasında kızarmış gözler var... Luc ağlamak üzereydi. Suratı... Yaralı... Kan görüyorum... dudakları parçalanmış... elmacıkkemikleri yarılmış... Ben...</span></p>

    <p class="duz" xml:lang="tr"><span class="duz">– Devam ediniz. Hep benim sesimi izleyiniz.</span></p>

    <p class="duz" xml:lang="tr"><span class="duz">Kafası arkaya devrildi, ölü gibi hareketsizdi.</span></p>

    <p class="duz" xml:lang="tr"><span class="duz">– Luc!</span></p>

    <p class="duz" xml:lang="tr"><span class="duz">Gözleri açıktı. Yanaklarından yaşlar süzülüyordu. Ama gülüyordu da. Acı çekiyor, hatta korkuyormuş gibi bir hali yoktu. Yüz hatlarında bir ferahlama vardı. Rönesans dönemi aziz portrelerini andırıyordu, başlarının üzerinde hale bulunan azizleri.</span></p>

    <p class="duz" xml:lang="tr"><span class="duz">– Ne oluyor?</span></p>

    <p class="duz" xml:lang="tr"><span class="duz">Katıla katıla gülmeye başladı, kötücül bir gülüştü bu.</span></p>

    <p class="duz" xml:lang="tr"><span class="duz">– O burada.</span></p>

    <p class="duz" xml:lang="tr"><span class="duz">Sanki odanın içine ne olduğu anlaşılmayan bir koku girmişti. Çürük kokusu sanki gitgide yoğunlaşıyordu. Diğerlerine baktım. Corine Magnan titriyordu. Levin-Pahut ensesini ovalamaya başlamıştı. Rahip Katz, şeytan çıkarıcı,</span> <span class="italik">Roma Kilisesi Ritüeli</span><span class="duz">’ni açmaya hazırlanıyordu.</span></p>

    <p class="duz" xml:lang="tr"><span class="duz">– Luc, o kim? Kimden söz ediyorsunuz?</span></p>

    <p class="duz" xml:lang="tr"><span class="duz">– Bu tür sorular sormayın.</span></p>

    <p class="duz" xml:lang="tr"><span class="duz">Luc’ün sesi yeniden değişmişti. Bir hırıltıyı andırıyordu. Psikiyatr ısrarla sormaya devam ediyordu:</span></p>

    <p class="duz" xml:lang="tr"><span class="duz">– Gördüğünüz şeyi bana tanımlayınız.</span></p>

    <p class="duz" xml:lang="tr"><span class="duz">Luc sırıttı, çenesi aşağı düşmüştü. Tepesine dikilmiş Zucca’ya nefret dolu gözlerle bakıyordu:</span></p>

    <p class="duz" xml:lang="tr"><span class="duz">– Size söyledim; bu tür sorular sormayın.</span></p>

    <p class="duz" xml:lang="tr"><span class="duz">Zucca biraz daha eğildi. Gerçek savaş başlıyordu:</span></p>

    <p class="duz" xml:lang="tr"><span class="duz">– Seçme şansınız yok, Luc. Sesimi takip ediniz ve buz veya lav katmanının ardında gördüğünüzü bana tasvir ediniz.</span></p>

    <p class="duz" xml:lang="tr"><span class="duz">Luc suratını astı. Yüzü şimdi çirkin, soğuk ve iticiydi. Yüz hatlarına düşmanca bir ifade yerleşmişti.</span></p>

    <p class="duz" xml:lang="tr"><span class="duz">– Sadece buz, dedi solur gibi.</span></p>

    <p class="duz" xml:lang="tr"><span class="duz">– Başka?</span></p>

    <p class="duz" xml:lang="tr"><span class="duz">– Koridor. Sadece koridor. Karanlık. Çıplak.</span></p>

    <p class="duz" xml:lang="tr"><span class="duz">– İçinde bir şey var mı?</span></p>

    <p class="duz" xml:lang="tr"><span class="duz">– Bir adam.</span></p>

    <p class="duz" xml:lang="tr"><span class="duz">– Nasıl bir adam?</span></p>

    <p class="duz" xml:lang="tr"><span class="duz">Yavaşça fısıldadı:</span></p>

    <p class="duz" xml:lang="tr"><span class="duz">– Yaşlı bir adam.</span></p>

    <p class="duz" xml:lang="tr"><span class="duz">Zucca, bizden tarafa, cama doğru baktı. Yüzünde şaşkın bir ifade vardı. Biz de, ne olduğunu anlamamıştık. Hepimiz Şeytan’ın bildik görüntüsünü duymayı bekliyorduk: boynuzlar, teke, çatallı bir kuyruk...</span></p>

    <p class="duz" xml:lang="tr"><span class="duz">– Nasıl giyinmiş?</span></p>

    <p class="duz" xml:lang="tr"><span class="duz">– Kapkara. Üzerinde siyah bir kıyafet var. Karanlıkla bütünleşmiş. Saçakları dışında.</span></p>

    <p class="duz" xml:lang="tr"><span class="duz">– Saçakları mı?</span></p>

    <p class="duz" xml:lang="tr"><span class="duz">– Parlıyor. Başının üstüde. Işıldayan, elektrik yayan saçları var.</span></p>

    <p class="duz" xml:lang="tr"><span class="duz">Kabinin içinde huzursuzluk artıyordu. Bok kokusu gitgide kendini daha fazla hissettiriyor, hava ağırlaşıyordu.</span></p>

    <p class="duz" xml:lang="tr"><span class="duz">– Yüzünü tarif ediniz.</span></p>

    <p class="duz" xml:lang="tr"><span class="duz">– Teni beyaz. Çok solgun. O bir albino.</span></p>

    <p class="duz" xml:lang="tr"><span class="duz">– Yüz hatları, neye benziyor:</span></p>

    <p class="duz" xml:lang="tr"><span class="duz">– Bir sırıtma. Suratı bir sırıtmadan ibaret. Dudakları... Dudakları dişetlerine kadar aralanmış. Beyaz dişetleri. Teni ışık görmemiş.</span></p>

    <p class="duz" xml:lang="tr"><span class="duz">Luc, şimdi mekanik bir sesle konuşuyordu. Soğuk ve duyarsız bir tonla.</span></p>

    <p class="duz" xml:lang="tr"><span class="duz">– Gözleri. Gözleri nasıl?</span></p>

    <p class="duz" xml:lang="tr"><span class="duz">– Buz gibi. Acımasız. Kanlı veya kor gibi kıpkırmızı, bilmiyorum.</span></p>

    <p class="duz" xml:lang="tr"><span class="duz">– Ne yapıyor? Hareketsiz mi?</span></p>

    <p class="duz" xml:lang="tr"><span class="duz">Luc yüzünü buruşturdu. Surat ifadesi koridordaki adamın bir yansıması gibiydi. Sanki ruhunun derinliklerindeki davetsiz misafirin yansıması.</span></p>

    <p class="duz" xml:lang="tr"><span class="duz">– Dans ediyor... Karanlıkta dans ediyor. Ve başının üstündeki saçlar parlıyor...</span></p>

    <p class="duz" xml:lang="tr"><span class="duz">– Ya Elleri? Ellerini görüyor musunuz?</span></p>

    <p class="duz" xml:lang="tr"><span class="duz">– Çengel gibi. Karnının üzerinde birleştirmiş. Sırıtan yüzüne, yamuk ağzına benziyor. Her şey onda son derece cansız. Luc gülümsedi. Ama dans ediyor... Evet, sessizce dans ediyor... Kötü onda vücut buluyor... Bu onun doğasında var...</span></p>

    <p class="duz" xml:lang="tr"><span class="duz">– Sizinle konuşuyor mu?</span></p>

    <p class="duz" xml:lang="tr"><span class="duz">Luc cevap vermedi. Vücudu yay gibi gerilmiş, boynunu uzatmıştı, sanki bir şeye kulak kabartır gibiydi. Ancak Zucca’yı dinlemiyordu, ama yaşlı adam kulağının dibinde bağırmaya devam ediyordu:</span></p>

    <p class="duz" xml:lang="tr"><span class="duz">– Size ne söyledi? Size söylediği şeyi tekrar ediniz.</span></p>

    <p class="duz" xml:lang="tr"><span class="duz">Luc, anlaşılmaz bir şeyler mırıldandı. Zucca sesini biraz daha yükseltti:</span></p>

    <p class="duz" xml:lang="tr"><span class="duz">– Tekrar ediniz. Bu bir emirdir!</span></p>

    <p class="duz" xml:lang="tr"><span class="duz">Luc, şiddetli bir acı çekiyormuş gibi kafasını kaldırdı. İhtilaç halindeydi. Sesi zorlukla çıktı:</span></p>

    <p class="duz" xml:lang="tr"><span class="duz">– Dina hou be’ovadâna. Ulur gibi bağırdı. DINA HOU BE’OVADÂNA!</span></p>

    <p class="duz" xml:lang="tr"><span class="duz">Kabinde herkes donup kalmıştı. Pis koku. Soğuk. Artık kimse yerinden kıpırdamıyordu. Herkes buradaki yabancı varlığı hissedebiliyordu, biliyorum.</span></p>

    <p class="duz" xml:lang="tr"><span class="duz">– Bunun anlamı nedir? diye sormaya çalıştı Zucca. Bu cümle ne anlama geliyor?</span></p>

    <p class="duz" xml:lang="tr"><span class="duz">Luc, bir deli gibi gülmeyi kesti, sesi duyulmaz oldu, sonra eski ciddi haline döndü. Kafası yeniden yana düştü, kendini kaybetmişti. Hipnozcu bir kere daha seslendi. Cevap yoktu. Seans sona ermişti, Luc’ün “gösterisi” bu anlamsız kelimelerle kapanmıştı.</span></p>

    <p class="duz" xml:lang="tr"><span class="duz">Zucca kulaklık mikrofonu tıklattı:</span></p>

    <p class="duz" xml:lang="tr"><span class="duz">– Bayıldı. Makineleri sökelim ve onu uyanma odasına alalım.</span></p>

    <p class="duz" xml:lang="tr"><span class="duz">Tek kelime etmeden, Thuillier ile hemşireler salona geçti. Diğerleri hâlâ kımıldamadan duruyordu. Sanki koku ve soğuk azalmıştı. Yerlerini bir uğultu almıştı. İnsanlar, rahatlamak, bir şeyleri paylaşmak için konuşuyorlardı. Ve özellikle de, acilen</span> <span class="italik">gerçeğe</span> <span class="duz">dönmek için.</span></p>

    <p class="duz" xml:lang="tr"><span class="duz">Konuşmalar arasında farklı bir mırıldanma duydum. Peder Katz, gözlerini, ellerinin arasında sımsıkı tuttuğu Ritüel’ine sabitlemiş, mırıldanıyordu:</span> <span class="italik">“... Deus et Pater Domini nostri Jesu Christi invoco nomen sanctum tuum et elementiam tuam supplex exposco...”</span></p>

    <p class="duz" xml:lang="tr"><span class="duz">Yavaş hareketlerle, kabindeki konsolun ve makinelerin üzerine su serpiyordu.</span></p>

    <p class="duz" xml:lang="tr"><span class="duz">Her seferinde kutsal su.</span></p>

    <p class="duz-son-paragraf-2" xml:lang="tr"><span class="duz">Şeytan kovucu rahip, şeytanın ardından temizlik yapıyordu.</span></p>
  </div>
</body>
</html>