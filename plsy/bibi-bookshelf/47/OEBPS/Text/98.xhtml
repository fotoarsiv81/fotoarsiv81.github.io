<html xmlns="http://www.w3.org/1999/xhtml">
<head>
  <title>98.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x98">
    <h1 class="bolum-ismi" id="toc-anchor" xml:lang="tr"><span class="bolum-ismi">98</span></h1>

    <p class="duz" xml:lang="tr"><span class="duz">Luc, artık Villejuif’teki, Paul-Guiraud Özel Hastalar Merkezi’nde kalıyordu. “Özel” terimi, akıl hastanesi yerine kullanılan bir edebi kelamdı. Luc gerekli evrakı imzalayarak “kendi özgür iradesi”yle bu hastaneye yatmıştı; istediği zaman çıkma hakkına sahipti.</span></p>

    <p class="duz" xml:lang="tr"><span class="italik">Saat 15:00.</span> <span class="duz">Enstitüye vardığımda, güneş batmak üzereydi. Pascal Zucca, hipnozcu psikiyatr, Luc’ü nerede bulabileceğimi bana söylemişti. Bahçe kapısından girdim, sola kıvrıldım ve iki tarafında ikişer katlı binaların yer aldığı yoldan ilerledim. Her pavyon bir uçak hangarını andırıyordu: bej duvarlar, bombeli çatı.</span></p>

    <p class="duz" xml:lang="tr"><span class="duz">21 numaralı pavyonu buldum. Danışmada görevli kız anahtar tomarını aldı ve bana yol göstermek üzere önüme düştü. Lombozlu kapılarla kesintiye uğrayan upuzun bir mekândı, bir denizaltının içini andırıyordu. Bir diğerine ulaşmak için bir odanın içinden geçmek gerekiyordu: yemekhane, televizyon salonu, ergoterapi atölyesi... Her yer yeniydi: sarı duvarlar, kırmızı kapılar, aydınlatma düzeneklerinin yer aldığı beyaz tavanlar. Arduvaz renkli muşamba döşemenin üzerinde sessizce ilerliyorduk.</span></p>

    <p class="duz" xml:lang="tr"><span class="duz">Her kapıda kadın yeni bir anahtar çıkarıyordu. Mekânın modern mimarisiyle çelişen hastalarla karşılaşıyordum. Onların pek yeni olduğu söylenemezdi. Çoğu ağızları bir karış açık, bana bakıyordu. Yüzleri ifadesiz, bakışları boştu. Onların bakışlarıyla karşılaşmamaya özen göstererek yürüyordum. En tehlikelileri hiç dikkat çekmeyenlerdi. Başsız bir çıban gibi, içe dönük, kendini belli etmeyen hastalar. Hayaletler.</span></p>

    <p class="duz" xml:lang="tr"><span class="duz">Hastalardan biri bana elini uzattı, avucunda katlanmış küçük kâğıt parçaları vardı. Kadın başka bir kapıyı açarken, açıklama yapma gereği duydu:</span></p>

    <p class="duz" xml:lang="tr"><span class="duz">– Bir diş hekimi. Altı aydan beri burada. Günlerini kâğıt katlamakla geçiriyor. “Origami” yaptığını söylüyor. Karısını ve üç çocuğunu öldürmüş.</span></p>

    <p class="duz" xml:lang="tr"><span class="duz">Başka bir koridorda ilerliyorduk, bir şey dikkatimi çekmişti:</span></p>

    <p class="duz" xml:lang="tr"><span class="duz">– Etrafta alarm göremiyorum. Bu tür bir sistem kullanmıyor musunuz?</span></p>

    <p class="duz" xml:lang="tr"><span class="duz">Kadın elindeki anahtar tomarını salladı:</span></p>

    <p class="duz" xml:lang="tr"><span class="duz">– Alarmı harekete geçirmek için bir anahtarı herhangi bir metal objeye değdirmek yeterli.</span></p>

    <p class="duz" xml:lang="tr"><span class="duz">Odaların bulunduğu bölüme gelmiştik. Hücrelere açılan lombozlu altı kapı saydım, kadın bir kapının önünde durdu:</span></p>

    <p class="duz" xml:lang="tr"><span class="duz">– Burası.</span></p>

    <p class="duz" xml:lang="tr"><span class="duz">Bir kez daha anahtar demetini çıkardı:</span></p>

    <p class="duz" xml:lang="tr"><span class="duz">– Kilitli mi?</span></p>

    <p class="duz" xml:lang="tr"><span class="duz">– Bunu o istedi.</span></p>

    <p class="duz" xml:lang="tr"><span class="duz">Odaya girdim. Kadın arkamdan kapıyı kapattı ve kilitledi. Luc oradaydı, beyaz ve çıplak dört duvarın ortasında. Beş metrekarelik aydınlık bir odaydı, bahçeye bakan bir penceresi ve bir yatak vardı. Hastanedeki odasından pek bir farkı yoktu. Dikkatimi çeken tek şey pencerenin açma kolunun olmayışıydı.</span></p>

    <p class="duz" xml:lang="tr"><span class="duz">Üzeride polar bir kazak ile açık mavi bir eşofman pantolonu bulunan Luc, odanın sağ köşesindeki küçük bir masada bir şeyler yazıyordu.</span></p>

    <p class="duz" xml:lang="tr"><span class="duz">– Çalışıyor musun? diye sordum sıcak bir ses tonuyla.</span></p>

    <p class="duz" xml:lang="tr"><span class="duz">Yerinden kalkmadan başını bana doğru çevirdi. İri cüssesiyle kaleminin üzerine iyice eğilmişti. Kazınmış kafası, güneş rüzgârlarıyla savrulmuş kurak bir gezegeni andırıyordu.</span></p>

    <p class="duz" xml:lang="tr"><span class="duz">– Her şeyi yazıya geçiriyorum, dedi. Bu çok önemli.</span></p>

    <p class="duz" xml:lang="tr"><span class="duz">Odadaki tek koltuğa yöneldim ve bir metre ötesine oturdum. Akşamın alacakaranlığı odayı doldurmaya başlamıştı.</span></p>

    <p class="duz" xml:lang="tr"><span class="duz">– Nasılsın?</span></p>

    <p class="duz" xml:lang="tr"><span class="duz">– Yorgun, içi boşalmış.</span></p>

    <p class="duz" xml:lang="tr"><span class="duz">– İlaç veriyorlar mı?</span></p>

    <p class="duz" xml:lang="tr"><span class="duz">Belli belirsiz gülümsedi</span></p>

    <p class="duz" xml:lang="tr"><span class="duz">– Birkaç tane, evet.</span></p>

    <p class="duz" xml:lang="tr"><span class="duz">Yavaşça kaleminin kapağını kapattı. Ben de içgüdüsel olarak ceplerimi yokladım. Luc ne aradığımı anlamıştı:</span></p>

    <p class="duz" xml:lang="tr"><span class="duz">– Sigara içebilirsin, ama camı aç. Kanat sürgüsünü açmak için bana bir zımbırtı verdiler.</span></p>

    <p class="duz" xml:lang="tr"><span class="duz">Bana kare biçimli bir çubuk uzattı, bu mekanizmanın içine giriyor ve pencerenin kanatlarını açmaya yarıyordu. Dudaklarımın arasına bir Camel sıkıştırdıktan sonra paketi ona uzattım. Başını salladı:</span></p>

    <p class="duz" xml:lang="tr"><span class="duz">– Uyandığımdan beri elimi sürmedim.</span></p>

    <p class="duz" xml:lang="tr"><span class="duz">– Bravo, dedim, nedenini bilmeden.</span></p>

    <p class="duz" xml:lang="tr"><span class="duz">Zippomla sigaramı yaktım. Dumanı ciğerlerime çektim, sonra soğuk havaya karşı sıcak dumanı dışarı verdim. Luc fısıldar gibi konuştu:</span></p>

    <p class="duz" xml:lang="tr"><span class="duz">– Teşekkürler, Mat.</span></p>

    <p class="duz" xml:lang="tr"><span class="duz">– Ne için?</span></p>

    <p class="duz" xml:lang="tr"><span class="duz">– Yaptığın her şey için. Benim için, Laure için, soruşturma için.</span></p>

    <p class="duz" xml:lang="tr"><span class="duz">– Bunu yapacağımı biliyordun, öyle değil mi?</span></p>

    <p class="duz" xml:lang="tr"><span class="duz">Gülümsedi:</span></p>

    <p class="duz" xml:lang="tr"><span class="duz">– Doğru. İntiharımı kabullenemeyeceğinden emindim. Rahatça geberebilirdim... Gerçeği herkese anlatacağını biliyordum.</span></p>

    <p class="duz" xml:lang="tr"><span class="duz">– Zamorski’ye yaptığın gibi, bana da eksiksiz bir dosya verseydin daha kolay olmaz mıydı?</span></p>

    <p class="duz" xml:lang="tr"><span class="duz">– Hayır. Soruşturmayı bizzat kendin yapmalıydın. Aksi takdirde hiçbir şeye inanmazdın. Kimse inanmazdı.</span></p>

    <p class="duz" xml:lang="tr"><span class="duz">– İnandığıma hâlâ pek emin değilim.</span></p>

    <p class="duz" xml:lang="tr"><span class="duz">– İnanacaksın.</span></p>

    <p class="duz" xml:lang="tr"><span class="duz">Ona doğru döndüm ve sırtımı pencereye verdim.</span></p>

    <p class="duz" xml:lang="tr"><span class="duz">– Luc, seninle bir durum saptaması yapmaya geldim. Bazı parçaları yerine oturtmam lazım.</span></p>

    <p class="duz" xml:lang="tr"><span class="duz">– Bunu zaten yaptın.</span></p>

    <p class="duz" xml:lang="tr"><span class="duz">– Senin izlediğin yolu öğrenmek istiyorum. İkimiz birlikte, bazı şeylere daha fazla açıklık getirebiliriz.</span></p>

    <p class="duz" xml:lang="tr"><span class="duz">Defterini özenle kapattı, sonra bana hikâyesini özetledi. Ancak tahmin ettiğimden fazlasını anlatmadı. Her şey geçen haziranda, Sylvie Simonis cinayetiyle başlamıştı. Luc, satanist faaliyetlerle ön plana çıkmış bölgeyi gözetim altında tutuyordu. Bir soruşturma yapmıştı; aynı benim yaptığım gibi, ama o en başından beri Sarrazin’le birlikte çalışmıştı. Sonra yavaş yavaş Işıksızların, Agostina Gedda’nın izini bulmuş, ardından da Zamorski’ye ve Manon’a ulaşmıştı...</span></p>

    <p class="duz" xml:lang="tr"><span class="duz">– Ya Massine Larfaoui?</span></p>

    <p class="duz" xml:lang="tr"><span class="duz">– O pastanın üzerindeki kirazdı. Cinayet eylül ayında oldu, o sırada ben zaten işin içindeydim. Köleleri biliyordum. İbogayı biliyordum. Parçaları birleştirmek hiç de zor olmadı.</span></p>

    <p class="duz" xml:lang="tr"><span class="duz">– Onu kimin öldürdüğünü biliyor musun?</span></p>

    <p class="duz" xml:lang="tr"><span class="duz">– Hayır. Bu dosyadaki bilmecelerden biri.</span></p>

    <p class="duz" xml:lang="tr"><span class="duz">– Ya unital6?</span></p>

    <p class="duz" xml:lang="tr"><span class="duz">Hafifçe gülümsedi:</span></p>

    <p class="duz" xml:lang="tr"><span class="duz">– Sıradan dolandırıcılar. İlginç bir şey yok.</span></p>

    <p class="duz" xml:lang="tr"><span class="duz">– İntihara teşebbüs etmeden önce neden onlarla temas kurdun?</span></p>

    <p class="duz" xml:lang="tr"><span class="duz">– Benim küçük beyaz aldatmacalarımdan biri. Senin için. Hepsi bu.</span></p>

    <p class="duz" xml:lang="tr"><span class="duz">– Aziz Mikail madalyonu gibi mi?</span></p>

    <p class="duz" xml:lang="tr"><span class="duz">– Onlardan biri, evet.</span></p>

    <p class="duz" xml:lang="tr"><span class="duz">Dostuma acımalı mıydım yoksa sinirlenmeli mi bilmiyordum. Sordum:</span></p>

    <p class="duz" xml:lang="tr"><span class="duz">– Peki Köleler, onlarla ilgili olarak ne aşamadasın?</span></p>

    <p class="duz" xml:lang="tr"><span class="duz">– Bu işle ilgileri yok. Onlar sadece diğerlerinden çok daha acımasız, kan dökücü satanistler, o kadar. Bu bakımdan, onlar için önemli tek şey ibogaydı.</span></p>

    <p class="duz" xml:lang="tr"><span class="duz">– Hangi anlamda?</span></p>

    <p class="duz" xml:lang="tr"><span class="duz">– Bu durumda yapılacak tek şey vardı.</span></p>

    <p class="duz" xml:lang="tr"><span class="duz">– Söylemek istediğin...</span></p>

    <p class="duz" xml:lang="tr"><span class="duz">– Bu yolculuğu yaptığımı söylüyorum, evet. Birçok kez. Enjeksiyonla. Farmakologlardan yardım aldım.</span></p>

    <p class="duz" xml:lang="tr"><span class="duz">Luc’ün kollarındaki esrarengiz iğne izlerini hatırladım. Büyük sıçrayışını gerçekleştirmeden önce haftalarca bu maddeyi denemişti.</span></p>

    <p class="duz" xml:lang="tr"><span class="duz">– Peki sonra? diye sordum, donuk bir sesle.</span></p>

    <p class="duz" xml:lang="tr"><span class="duz">– Hiç. Sürekli hastalandım. Ancak beklediğim şeyi göremedim.</span></p>

    <p class="duz" xml:lang="tr"><span class="duz">– Bitkiyi nereden buldun?</span></p>

    <p class="duz" xml:lang="tr"><span class="duz">– Larfaoui’den. Evinde hatırı sayılır miktarda iboga stoku vardı. Katili onlara dokunmamış bile.</span></p>

    <p class="duz" xml:lang="tr"><span class="duz">Soru cevapsız kalıyordu: Katil, Kabiliyeli’nin evini neden aramamıştı? Uyuşturucu aramıyor muydu? Kölelerle bir ilgisi yok muydu? Yoksa fahişenin orada olması onu tedirgin mi etmişti?</span></p>

    <p class="duz" xml:lang="tr"><span class="duz">Luc düşünceli bir ses tonuyla devam etti:</span></p>

    <p class="duz" xml:lang="tr"><span class="duz">– İboganın herhangi bir özel etkisi yok. Kararımı çabuklaştırmanın dışında. Şeytan’ı görmek için gerçekten hayatını riske atman gerekiyordu, bunu anladım. Şeytan yarım işten hoşlanmıyor. Gerçek bir ölüm istiyor. Seni hayata döndürmenin ve sana görünmenin kararını vermek istiyor.</span></p>

    <p class="duz" xml:lang="tr"><span class="duz">Bu aydınlatıcı konuşmadan pek bir şey çıkaramamıştım:</span></p>

    <p class="duz" xml:lang="tr"><span class="duz">– Bu kadar risk almanın sebebi ne?</span></p>

    <p class="duz" xml:lang="tr"><span class="duz">– Bu tek çözüm yoluydu. Negatif deneyim soruşturmanın anahtarı. Katilleri yaratan bir kötülük pınarı. Işıksızlar.</span></p>

    <p class="duz" xml:lang="tr"><span class="duz">– Manon’un bir Işıksız olduğunu mu düşünüyorsun?</span></p>

    <p class="duz" xml:lang="tr"><span class="duz">– Hiç şüphem yok.</span></p>

    <p class="duz" xml:lang="tr"><span class="duz">– Annesinden, yani katilinden intikam aldığını mı düşünüyorsun?</span></p>

    <p class="duz" xml:lang="tr"><span class="duz">– Düşünmüyorum. Biliyorum, hepsi bu.</span></p>

    <p class="duz" xml:lang="tr"><span class="duz">Luc gözlerini benimkilere dikti:</span></p>

    <p class="duz" xml:lang="tr"><span class="duz">– Dinle beni, Mat. Bir daha tekrar etmeyeceğim. Karanlıklara, Manon’a olan aşkımdan daldım. Bir Orpheus gibi cehennemi ziyaret ettim. Hayatımı tehlikeye attım. Ve ruhumu. Bütün bunları, onun için yaptım. Ve senin sandığının tam tersine, uçurumun dibinde bir şey bulmamak için dua ettim. Onu aklamak için. Ama en kötüsü oldu. Şeytan’ı gördüm ve şimdi gerçeği biliyorum. Manon benim yaşadığımı yaşadı ve o bir katil.</span></p>

    <p class="duz" xml:lang="tr"><span class="duz">İzmaritimi pencereden fırlattım. Böyle bir tartışmaya girmek istemiyordum.</span></p>

    <p class="duz" xml:lang="tr"><span class="duz">– Yani sen, sen de mi bir Işıksız’sın?</span></p>

    <p class="duz" xml:lang="tr"><span class="duz">– Olacağım.</span></p>

    <p class="duz" xml:lang="tr"><span class="duz">– Şeytan’ı, üç dandik kelimeyle tasvir ettin, soğuk suya daldın ve işte... hepsi bu mu?</span></p>

    <p class="duz" xml:lang="tr"><span class="duz">– Seni ikna etmek zorunda değilim.</span></p>

    <p class="duz" xml:lang="tr"><span class="duz">– Araf Yolcuları Andı’nı duydun mu?</span></p>

    <p class="duz" xml:lang="tr"><span class="duz">– Bu soruya cevap veremem.</span></p>

    <p class="duz" xml:lang="tr"><span class="duz">Sesimi yükselttim:</span></p>

    <p class="duz" xml:lang="tr"><span class="duz">– Sen kimden intikam alacaksın? Kendinden mi? Yoksa sadece, nedensiz seri cinayetler mi işleyeceksin?</span></p>

    <p class="duz" xml:lang="tr"><span class="duz">– Kaygılarını anlıyorum. Bir noktaya kadar bana eşlik ettin. Daha ileri gideceğini ummuyorum.</span></p>

    <p class="duz" xml:lang="tr"><span class="duz">Derin bir nefes aldı sonra defterini işaret etti:</span></p>

    <p class="duz" xml:lang="tr"><span class="duz">– Yapabileceğim sürece yazacağım. Geçirdiğim evrimin bütün ayrıntılarını not ediyorum. Çok yakında yapacak hiçbir şey kalmayacak. Diğer tarafa geçmiş olacağım. Beni dinlemeye gerek duymayacaklar, bana inanmaya da. Sadece beni... içeri tıkmaları gerekecek.</span></p>

    <p class="duz" xml:lang="tr"><span class="duz">Benim için bugünlük bu kadarı yeterliydi. Luc’ün omzunu sıktım:</span></p>

    <p class="duz" xml:lang="tr"><span class="duz">– Dinlenmen gerekiyor. Yarın yeniden geleceğim.</span></p>

    <p class="duz" xml:lang="tr"><span class="duz">Kolumu tuttu:</span></p>

    <p class="duz" xml:lang="tr"><span class="duz">– Bekle. Sana başka bir şey söylemek istiyorum. Bendeki bu Şeytan takıntısının nedenini hiç kendine sordun mu?</span></p>

    <p class="duz" xml:lang="tr"><span class="duz">– Her sabah. Seni tanıdığım günden beri.</span></p>

    <p class="duz" xml:lang="tr"><span class="duz">– Çocukluğumdan geliyor.</span></p>

    <p class="duz" xml:lang="tr"><span class="duz">Derin bir iç çektim. Ne anlatmaya çalışıyordu? Birden, gençlik yıllarında karşılaştığı yaşlı bir adamı anımsamış olabileceğini umut ettim. Hayalinde canlandırdığı ihtiyara benzeyen bir yaşlı adam, ama o farklı bir şey söyledi:</span></p>

    <p class="duz" xml:lang="tr"><span class="duz">– Babamı hatırlıyor musun?</span></p>

    <p class="duz" xml:lang="tr"><span class="duz">Çalışma odasında gördüğüm fotoğrafı hatırladım: Nicolas Soubeyras, Doğu giysileriyle ve alın lambasıyla, uçurumların, mağaraların fatihi. Cevap vermemi beklemeden, ekledi:</span></p>

    <p class="duz" xml:lang="tr"><span class="duz">– Tanıdığım en kötü pislik.</span></p>

    <p class="duz" xml:lang="tr"><span class="duz">– Ona hayran olduğunu sanıyordum.</span></p>

    <p class="duz" xml:lang="tr"><span class="duz">– On bir yaşında, herkes babasına hayrandır. Alçak bir herif olsa bile.</span></p>

    <p class="duz" xml:lang="tr"><span class="duz">Devamını bekliyordum.</span></p>

    <p class="duz" xml:lang="tr"><span class="duz">– Kafasını rekorlarıyla, performansıyla bozmuş, sürekli annemi döven, bize karşı çok sert davranan bir pislik. O dönemde bir üçüz sinir lezyonundan rahatsızdım. Dayanılmaz bir ağrıya neden olan ve çocuklarda çok ender olarak görülen bir hastalık. Babam analjeziklerimi, antienflamatuvar ilaçlarımı saklardı, güya kendi kendime iyileşmeliydim. Buna bir anlam verebiliyor musun?</span></p>

    <p class="duz" xml:lang="tr"><span class="duz">Anlam veremediğim şey bu yeni hikâye ile Şeytan takıntısı arasındaki ilişkiydi. Luc, babasının Şeytan’ın esiri olduğunu mu söyleyecekti? Devam etti:</span></p>

    <p class="duz" xml:lang="tr"><span class="duz">– Nasıl öldüğünü biliyor musun?</span></p>

    <p class="duz" xml:lang="tr"><span class="duz">– Bir mağara inişi sırasında sanırım, öyle değil mi?</span></p>

    <p class="duz" xml:lang="tr"><span class="duz">– Genderer çukuru, Pireneler’de, nisan 1978’de. Saint-Michel-de-Sèze’e fazla uzak değil. Yaklaşık bin metre derinliğe indi. Amacı, yerin altında, yüzeyle hiçbir teması olmadan, biyolojik saatini incelemek için altmış gün kalmaktı. Ama bir daha yukarı çıkmadı. Bir yer kayması onu mağaraya gömdü. Kayaların arasındaki bir boşluğa sıkışarak havasızlıktan öldü.</span></p>

    <p class="duz" xml:lang="tr"><span class="duz">Susuyordum. Ancak hâlâ Şeytan’la bir bağlantı kuramamıştım.</span></p>

    <p class="duz" xml:lang="tr"><span class="duz">– Cesedinin yanında, kurtarma ekibi, içi eskizlerle dolu bir defter buldu. Oradaki desenleri görünce, Mat, hayatımın artık aynı olamayacağını anladım.</span></p>

    <p class="duz" xml:lang="tr"><span class="duz">– Neyi betimliyorlardı?</span></p>

    <p class="duz" xml:lang="tr"><span class="duz">– Karanlıkları.</span></p>

    <p class="duz" xml:lang="tr"><span class="duz">– Anlamıyorum.</span></p>

    <p class="duz" xml:lang="tr"><span class="duz">– Babam, mağaranın içine sıkışıp kalınca, her gün, lambasının ışığında, onu çevreleyen dekoru çizmiş, Sarkıtlar, çukurların konturları, gölgelerin oluşturduğu biçimler.</span></p>

    <p class="duz" xml:lang="tr"><span class="duz">– Hep aynı çizimler mi?</span></p>

    <p class="duz" xml:lang="tr"><span class="duz">– Elbette hayır. İlerleyen günlerle birlikte kayalar da değişiyordu. Sarkıtlar biçimsizleşiyordu. Onu yakalamak, alıp götürmek isteyen pençelere dönüşüyordu.</span></p>

    <p class="duz" xml:lang="tr"><span class="duz">Canlı canlı dört duvar arasına sıkışan, yavaş yavaş ölmekte olan Nicolas Soubeyras kendini gördüğü hayalleri çizmeye vermiş olmalıydı. Lambasının azalmakta olan titrek ışığı altında, çevresinin gitgide değişmekte olduğuna inanmıştı. Ölüm biletini almadan önceki son korku.</span></p>

    <p class="duz" xml:lang="tr"><span class="duz">Luc, sanki kendi içindeki bir mağaradan gelen bir sesle soluk verdi:</span></p>

    <p class="duz" xml:lang="tr"><span class="duz">– Son krokilerde, mağaranın tavanı bir yarasanın kanatlarına, sarkıtlar da siyah damarlara dönüşmüş. Karanlığın dibinde onun yüzü görünüyordu.</span></p>

    <p class="duz" xml:lang="tr"><span class="duz">– Hangi yüz?</span></p>

    <p class="duz" xml:lang="tr"><span class="duz">– Babamın ölmeden önce gördüğü yüz.</span></p>

    <p class="duz" xml:lang="tr"><span class="duz">Korkuya kapıldım. Luc, sinirli sinirli kaleminin kapağıyla oynarken fısıltıyla konuştu:</span></p>

    <p class="duz" xml:lang="tr"><span class="duz">– Şeytan. Babam son nefesini vermeden önce Şeytan’ı gördü. Onu alıp götürmek için yerin altından çıkıp gelmiş Karanlıklar Prensi. Bu yüzü asla unutamadım. Bu krokilerin yer aldığı defter benim kara incilim oldu...</span></p>

    <p class="duz" xml:lang="tr"><span class="duz">Luc, bana daha önce de, babasıyla yaptığı bir gezintide, falezlerin yamacında Tanrı’nın harelenen yüzünü gördüğünü söylemişti. Nicolas Soubeyras’nın mağaranın içindeyken çizdiği desenlerde de, Luc’ün şeytanı görmesini anlayabiliyordum.</span></p>

    <p class="duz" xml:lang="tr"><span class="duz">– Dinlenmen gerekiyor.</span></p>

    <p class="duz" xml:lang="tr"><span class="duz">– Bana hastaymışım gibi davranma! Ben deli değilim. Şimdilik. Sana bir şey daha söylemek istiyorum. Corine Magnan’ı çağırdım. Onunla yeniden görüşmek istiyorum.</span></p>

    <p class="duz" xml:lang="tr"><span class="duz">– Ona ne söyleyeceksin?</span></p>

    <p class="duz" xml:lang="tr"><span class="duz">– Beni gözlem altında tutması gerekiyor. Dönüşüm, dosyanın en önemli, en temel parçası. Manon’un gerçek kişiliğini ortaya çıkarmak için incelenmem, metamorfozumun analiz edilmesi gerekiyor.</span></p>

    <p class="duz" xml:lang="tr"><span class="duz">Ürperdim. Luc devam ediyordu:</span></p>

    <p class="duz" xml:lang="tr"><span class="duz">– O Şeytan’ın esiri, Mat. Biliyorum, çünkü ben de onunla aynı taraftayım. Şeytan’ın yolunda sürekli yalan söylüyor, insanları baştan çıkarıyor, onları kullanıyor. Tıpkı gelecekte olacağım gibi...</span></p>

    <p class="duz" xml:lang="tr"><span class="duz">Elimde pardösüm, ayakta duruyordum ve nihayet durumu anlamıştım. Büyük ayrılık tamamlanmıştı: Bundan böyle ya o ya da Manon vardı.</span></p>

    <p class="duz" xml:lang="tr"><span class="duz">Yeniden şefkatle omzunu sıktım ve dişlerimin arasından mırıldandım:</span></p>

    <p class="duz-son-paragraf-2" xml:lang="tr"><span class="duz">– Buradan çıkmaya hazır değilsin.</span></p>
  </div>
</body>
</html>