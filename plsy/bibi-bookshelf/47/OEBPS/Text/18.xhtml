<html xmlns="http://www.w3.org/1999/xhtml">
<head>
  <title>18.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x18">
    <h1 class="bolum-ismi" id="toc-anchor" xml:lang="tr"><span class="bolum-ismi">18</span></h1>

    <p class="duz" xml:lang="tr"><span class="duz">Porte de Bercy’den çıkarak kent merkezinden uzaklaştım, ardından, Porte de la Chapelle’i geçtikten hemen sonra A1 Otoyolu’na çıktım. Bir kilometre sonra, aşağıda banliyönün parıldayan ışıklarını gördüm.</span></p>

    <p class="duz-ilk-paragraf" xml:lang="tr"><span class="italik">Sabahın 3’ü.</span></p>

    <p class="duz" xml:lang="tr"><span class="duz">Dört şeritli yolda tek araba bile yoktu. Saint-Denis Merkez-Stat yazan levhayı geçtim ve Saint-Denis Üniversitesi-Peyrefitte çıkışı bağlantı yoluna saptım. Tam o esnada, Atlantis’in loş ışıkları içinde gördüğüm solgun yüz dikiz aynamdaydı veya ben öyle sandım. Direksiyonu aniden kırınca, kontrolü sağlayana dek araba hafifçe savruldu. Yavaşladım ve dikiz aynama baktım; kimse yoktu. Hatta arkamda araba bile yoktu.</span></p>

    <p class="duz" xml:lang="tr"><span class="duz">Otoyol köprüsünün altından geçtim ve sola saptım. Evler, siteler yerlerini hızla antrepoların ve fabrikaların yüksek duvarlarına bırakmaya başlamıştı. Leroy-Merlin, Gaz de France...</span></p>

    <p class="duz" xml:lang="tr"><span class="duz">Sağa, sonra yeniden sağa döndüm. Dar bir sokak, ölgün ışıklar, kapı önlerinde toplaşmış insanlar. Farlarımı söndürdüm ve çukurlarla dolu yolda sarsılarak ilerledim. Sıvası dökülmüş duvarlar, üzerleri tahtalarla örtülmüş çukurlar, dingilleri üzerinde kalmış hurda arabalar, parkometresiz kaldırımlar; yoksul bir mahalle ve gerçek.</span></p>

    <p class="duz" xml:lang="tr"><span class="duz">İlk insan grubunu geçtim; hepsi siyahtı. Binaların üzerinde, otoyolun gölgesi tehditkâr bir kol gibi uzanıyordu. Hava yağmur yüklüydü. Dikkat çekmeden arabamı park ettim ve yine dikkat çekmeden yürümeye başladım; siyah bir ülkenin kalbinde yürüdüğümü hissediyordum, yüzde 100 Afrikalı ve Fransız yasalarına karşı yüzde 100 bağışıklık kazanmış.</span></p>

    <p class="duz" xml:lang="tr"><span class="duz">Gecekuşlarının arasından süzüldüm, Pat’ın bakkalının demir kepengini geride bıraktım, sonra binanın içine girdim. Etrafı tanıyordum; hiçbir tereddüt yaşamadım. Uğultuların ve kahkahaların yükseldiği bir avluya çıktım. Soldaki sekinin üzerinde duran kapı görevlisi beni tanıdı ve geçmeme müsaade etti. Zaman kaybetmediğim ve konuşarak nefes tüketmediğim için adama yirmi avro verdim.</span></p>

    <p class="duz" xml:lang="tr"><span class="duz">Koridora girdim ve bakkalın deniz kabuklularından yapılmış bir perdeyle kapatılmış arka kısmına ulaştım. Bu küçük Afrika dükkânı Paris’in en donanımlılarından biriydi: manyoka, hintdarısı, maymun ve antilop eti... Ayrıca büyü yapmakta kullanılan etkisi garantili bitkiler de satılıyordu. Pat, ek bir bölmede bir maki açmıştı; ellerin Omo’yla yıkandığı, havalandırmanın doğal olduğu kaçak bir restoran.</span></p>

    <p class="duz" xml:lang="tr"><span class="duz">Dükkânın içinden geçtim. Siyahlar Flag –bir Afrika birası– kasalarının ve muz hevenklerinin üzerine oturmuş sohbet ediyorlardı. Sonra tıka basa dolu restoranın içinde kendime zorlukla bir yol açtım. Bana yöneltilen bakışlardan pek hoş karşılanmadığımı anladım. Uzun süre önce turistik bölgenin dışına çıkmıştım.</span></p>

    <p class="duz" xml:lang="tr"><span class="duz">Bir merdivene ulaştım. Müzik aşağıdan geliyor, döşemeyi titretiyordu. Müziği duyarak ve yukarı yükselen baş döndürücü sıcak dalgasını hissederek aşağıya yöneldim. Kafesler içine gömülmüş lambalar basamakları aydınlatıyordu. Aşağıda, eşofmanlı bir gardiyan yolumu kesti, sürme rayın üzerine monte edilmiş demir bir kapının önünde duruyordu. Rozetimi gösterdim. Adam istemeye istemeye kapıyı açtı ve gerçekten olağanüstü bir manzarayla karşılaştım. Yer yer ışık huzmelerinin loşluğu deldiği, heyecan uyandırıcı, boyutları küçültülmüş bir gece kulübü.</span></p>

    <p class="duz" xml:lang="tr"><span class="duz">Işıltılı yıldızların tutturulmuş olduğu duvarlar maviye ve açık mora boyanmıştı, kolonlar, bir hafifleyip bir ağırlaşıyormuş gibi gözüken tavandan sarkıyordu. Gözlerimi kısarak baktım ve etrafa balık ağları gerilmiş olduğunu gördüm. Paris’in dışında, yüzlerce metre aşağıda bir denizci barı... Kareli örtülerin serili olduğu masaların üzerlerinde gemici fenerleri vardı. En azından bunu anladığımı sanıyordum, çünkü mekân balık ağlarının altında dans eden, dalgalanan bir insan seliyle kaplıydı. Alacalı bubular, parlak fistanlar giymiş kara kafalıları balık avlarken düşündüm...</span></p>

    <p class="duz" xml:lang="tr"><span class="duz">Claude’u bulabilmek için sürünün arasına daldım.</span></p>

    <p class="duz" xml:lang="tr"><span class="duz">Dipte, pembe ve yeşil ışık huzmeleriyle yol yol olmuş bir sahnede bir müzik grubu ileri geri, sağa sola sallanarak, takınaklı bir şekilde sürekli aynı akorları basıyordu. Neşeli, ilkel ve saf, gerçek Afrika müziği. Bir anlık bir ışık geçişi sırasında, bir gitaristin başını, sanki bir eksenin üzerindeymiş gibi çevirdiğini fark ettim; yanındaki bir başka siyah, sırtüstü bir konumda saksofonunu bağırtıyordu. Bu kulüpte ne R&amp;B müziği ne de Antiller zouk’u çalıyordu. Buradaki müzik duyguları altüst ediyor, bağırsakları titretiyor, bir vudu büyüsü gibi insanı etkiliyordu.</span></p>

    <p class="duz" xml:lang="tr"><span class="duz">Birbirlerine sımsıkı sarılmış çiftler ustalık dolu bir yavaşlıkla dans ediyorlardı. Ter içinde kalarak biraz daha ilerledim, kendimi yoğun bir sıvıyla doldurulmuş bir havuzdaymış gibi hissediyordum. İlerlerken bazı aşina yüzler gördüm; başka taraflarda boşuna aradığım yüzler. Femi Kuti’nin menajeri, Belçika Kongosu başkanının oğlu, diplomatlar, futbolcular, radyo dj’leri... Herkes burada toplanmıştı, etnik ve uyruk ayrımından azade.</span></p>

    <p class="duz" xml:lang="tr"><span class="duz">Sonunda Claude’u gördüm, dip taraftaki bir masada birkaç herifle birlikte oturuyordu. Ona doğru ilerledikçe, muhbirimin anlamsız suratı biraz daha belirgin hale geliyordu. Bütün yüzü kaplayan yayvan bir burun; alnını kırış kırış gösteren çatık kaşlar; ve sürekli olarak “Ben masumum!” diye bağıran şaşkın gözler. Elini kaldırdı:</span></p>

    <p class="duz" xml:lang="tr"><span class="duz">– Mat! Tubab dostum! Gel bizimle otur!</span></p>

    <p class="duz" xml:lang="tr"><span class="duz">Masadaki diğer tipleri başımla selamlayarak oturdum. Onlar da beni sevgi gösterisinde bulunmadan selamladılar. Hepsi polisin kokusunu almışlardı. Bir barış göstergesi olarak pardösümün eteklerini silahımın üzerine topladım.</span></p>

    <p class="duz" xml:lang="tr"><span class="duz">– Bir kadeh içer misin?</span></p>

    <p class="duz" xml:lang="tr"><span class="duz">Gözlerimi masadakilerden ayırmadan içki teklifini kabul ettim; esrarlı bir sigara döndürülüyor, dumanı mavimsi filamanlar halinde başların üzerinde dans ediyordu. Elime bir Scotch tutuşturuldu.</span></p>

    <p class="duz" xml:lang="tr"><span class="duz">– Mamadou fıkrasını biliyor musun?</span></p>

    <p class="duz" xml:lang="tr"><span class="duz">Cevabımı beklemeden bana doğru eğildi ve devam etti:</span></p>

    <p class="duz" xml:lang="tr"><span class="duz">– Genç beyaz bir kız evlenecekmiş. Babasına nişanlısını tanıştırmış. Mamadou, bir doksan boyunda bir siyah. Baba bozulmuş. Nişanlıyı sorguya çekmiş. İşini, eğitimini, gelirini sormuş. Bizim siyah dört dörtlükmüş. Baba duruma çok bozulmuş. Son bir şey daha söylemek zorunda hissetmiş kendini: “Kızımın yatakta mutlu olmasını istiyorum! Onu en az otuz santimetre şeyi olan bir erkeğe vereceğim!” Siyah gülümseyerek cevap vermiş: “Sorun değil patron. Mamadou seviyor, o zaman Mamadou kesecek.”</span></p>

    <p class="duz" xml:lang="tr"><span class="duz">Claude esrarlı sigarayı yanındakine geçirirken, bir kahkaha patlattı. Gülümser gibi yaptım ve viskimden koca bir yudum aldım, bu fıkrayı en iyi olasılıkla onlarca kez duymuştum. Bir sevinç gösterisi olarak Claude sırtıma vurdu, sonra cep telefonunu açtı; ekranın ışığı yüzünde yansıdı, gözlerinin beyazını renklendirdi. Kapağı kapattı ve sordu:</span></p>

    <p class="duz" xml:lang="tr"><span class="duz">– Seni buraya hangi rüzgâr attı, tubab?</span></p>

    <p class="duz" xml:lang="tr"><span class="duz">– Larfaoui.</span></p>

    <p class="duz" xml:lang="tr"><span class="duz">Claude’un yüzündeki gülümseme buharlaştı:</span></p>

    <p class="duz" xml:lang="tr"><span class="duz">– Şef, gecemizi berbat etme.</span></p>

    <p class="duz" xml:lang="tr"><span class="duz">– Kabiliyeli öldürüldüğünde yalnız değildi. Kızı arıyorum.</span></p>

    <p class="duz" xml:lang="tr"><span class="duz">Claude cevap vermedi. Yeniden cep telefonunun kapağını açtı, gelen bir SMS’yi okur gibi bir hali vardı. Hiç kuşku yok bir müşterisiydi. Telefon ekranının ışığı yüzüne vuruyor, her ter damlasını aydınlatıyordu. Ama tedirgin yüz hatlarında herhangi bir ifade yoktu. Gelen çağrı önemli miydi, değil miydi, tahmin etmenin imkânı yoktu. Telefonu kapattı.</span></p>

    <p class="duz" xml:lang="tr"><span class="duz">– Kız nerede? diye sordum, bardağımı boşalttıktan sonra. Fahişe nerede?</span></p>

    <p class="duz" xml:lang="tr"><span class="duz">– Bir şey bilmiyorum, tubab. Yemin ederim. Bu hikâyeyle ilgili hiçbir şey bilmiyorum.</span></p>

    <p class="duz" xml:lang="tr"><span class="duz">– Ona kadın bulan sen değil misin?</span></p>

    <p class="duz" xml:lang="tr"><span class="duz">– Bu tür konular beni ilgilendirmiyor.</span></p>

    <p class="duz" xml:lang="tr"><span class="duz">Hem soruyor hem de boktan bir şeyle karşılaşmaktan çekiniyordum.</span></p>

    <p class="duz" xml:lang="tr"><span class="duz">– Daha çok ne tür kadınları tercih ediyordu?</span></p>

    <p class="duz" xml:lang="tr"><span class="duz">– Küçük kızlar. Larfaoui için on dört yaşını geçmiş bir kız yaşlı bir kadın demekti.</span></p>

    <p class="duz" xml:lang="tr"><span class="duz">Biraz olsun rahatlamıştım. Bana hayvanlardan veya çay kaşığıyla yenen boktan söz edileceğinden korkuyordum. Ama bu da kötü bir haberdi. Başka bir dünyayı işaret ediyordu: İngilizce konuşanları. Sadece bu bölgelerden reşit olmayan fahişeler çıkıyordu. Liberya gibi savaşta olan veya Nijerya gibi aşırı nüfuslu ülkelerde birkaç kuruş kazanmak için her şey mübahtı. Tamamen kapalı olan bu çevreyi iyi bilmiyordum. Burada fahişeler kendi yağlarıyla kavruluyorlar ve genellikle tek kelime Fransızca, hatta İngilizce bile bilmiyorlardı.</span></p>

    <p class="duz" xml:lang="tr"><span class="duz">– Ona bu kızları kim temin ediyordu?</span></p>

    <p class="duz" xml:lang="tr"><span class="duz">– Bağlantılarını bilmiyorum.</span></p>

    <p class="duz" xml:lang="tr"><span class="duz">Bardağımı avucumun içinde döndürürken, diğer siyahları inceliyordum. Pardösümün etekleri açılmış, 9 mm’lik silahımın kabzası ortaya çıkmıştı. Esrarlı sigara hâlâ elden ele dolanıyordu.</span></p>

    <p class="duz" xml:lang="tr"><span class="duz">– Sevgili Claude, gerçekten geceni berbat edeceğimi hissediyorum.</span></p>

    <p class="duz" xml:lang="tr"><span class="duz">Herif iri damlalar halinde terlemeye başlamıştı. Sahne ışıkları yüzünde renk renk hareleniyordu. Bileğimi tuttu:</span></p>

    <p class="duz" xml:lang="tr"><span class="duz">– Git Foxy’i gör. Sana bir tüyo verebilir.</span></p>

    <p class="duz" xml:lang="tr"><span class="duz">Afrika fahişeliğinin bir özelliği vardı, pezevenkler erkek değil kadındı: “Mamalar”. Genellikle kademe atlamış eski fahişeler. Apartmanlarından pek dışarı çıkmayan. Genellikle yüzlerinde ait oldukları etnik kökeni gösteren desenler bulunan sert ve acımasız kadınlar. Foxy’yle bir veya iki kere karşılaşmıştım. Ganalı’ydı. Paris’in en güçlü kadın muhabbet tellalıydı.</span></p>

    <p class="duz" xml:lang="tr"><span class="duz">– Şimdi nerede oturuyor?</span></p>

    <p class="duz" xml:lang="tr"><span class="duz">– Myrrha Sokağı, 56 numara. A merdiveni. Üçüncü kat.</span></p>

    <p class="duz" xml:lang="tr"><span class="duz">Ayağa kalkarken Claude beni durdurdu.</span></p>

    <p class="duz" xml:lang="tr"><span class="duz">– Kendine dikkat et. Foxy bir büyücüdür. Bir ruh yiyicisi. Gerçekten tehlikeli!</span></p>

    <p class="duz" xml:lang="tr"><span class="duz">Afrikalı kadın muhabbet tellalları kızlarını şiddet yoluyla değil büyüyle ellerinde tutuyorlardı. Bir itaatsizlik durumunda kızları, memleketteki ailelerine büyü yapmakla veya onları ülkelerine geri yollamakla tehdit ediyorlardı. Mamaların ellerinde daima kızlara ait tırnak parçaları, pübik kılları, kirli çamaşırlar olurdu. Kızlar için bu tehdit, fiziksel şiddetten çok daha ürkütücüydü.</span></p>

    <p class="duz" xml:lang="tr"><span class="duz">Bir anda, gözlerinin kenarları kırmızı, buruşuk görünümlü Afrika masklarını düşündüm. Otun kokusu, müzik ve sıcak gitgide daha fazla beynime nüfuz ediyordu. Saksofonun keskin sesi, kana susamış Hutuların ıslıkları arasında, kaldırımlara, asfalta inen palaların çıkardığı seslere benzemeye başlamıştı.</span></p>

    <p class="duz" xml:lang="tr"><span class="duz">Dans ederken geri geri gelen insanlar bana çarpıp masaya doğru iteklediklerinde, ben de dengemi kaybetmek üzereydim. Claude, elinde esrarlı sigarası öfkeyle bağırdı:</span></p>

    <p class="duz" xml:lang="tr"><span class="duz">– Bok herifler!</span></p>

    <p class="duz" xml:lang="tr"><span class="duz">Pardösümün kolu alkolle ıslanmıştı, çarpmanın etkisiyle piste doğru döndüm; tavandaki ağlardan bir yılan düşmüş gibi kadınlar ve erkekler kenarlara kaçıştı. Ayak parmaklarımın ucunda yükseldim ve ta ortada, yerde yatan siyah adamı gördüm, çırpınarak titriyordu. Gözleri belermişti, dudaklarında salyalı köpük vardı. Acil müdahale edilmesi gerektiği halde kimse yaklaşamıyordu.</span></p>

    <p class="duz" xml:lang="tr"><span class="duz">Müzik devam ediyordu. Pisttekiler, yerdeki trans halindeki tipe değmemeye çalışarak yeniden kıvırmaya başladılar; diğerleri de el çırpıp davulun ritmine tempo tutarken, sanki, pistin ortasında çırpınan adamın içindeki kötü ruhu kovmak istiyorlardı. Adama ilkyardımda bulunmak için dirseklerimle kendime yol açmaya çalışırken Claude beni durdurdu.</span></p>

    <p class="duz" xml:lang="tr"><span class="duz">– Boş ver tubab. Birazdan sakinleşir. Bir Gabonlu. Bu herifler nerede, nasıl davranacaklarını bilmiyorlar.</span></p>

    <p class="duz" xml:lang="tr"><span class="duz">Paris’te yaşayan Gabonlular, genellikle sakin küçük bir topluluktu. Omar Bongo’nun ülkesi petrol zenginiydi ve burada yaşayanlar da fazla göze batmayan, temiz üniversite öğrencileriydi. Kongolularla veya Fildişi Sahili vatandaşlarıyla aralarında hiç benzerlik yoktu.</span></p>

    <p class="duz" xml:lang="tr"><span class="duz">– Yerel bir madde almış. Onlara has bir zamazingo.</span></p>

    <p class="duz" xml:lang="tr"><span class="duz">– Uyuşturucu mu?</span></p>

    <p class="duz" xml:lang="tr"><span class="duz">Claude gülümsedi, yarı aralık gözleri tamamen esrimişti. Yerdeki adam çoktan halüsinasyonlara dalmış, bir ağaç gövdesi gibi kaskatı kesilmişti. Yorum yapma ihtiyacı hissettim:</span></p>

    <p class="duz" xml:lang="tr"><span class="duz">– Bayağı etkili olmalı.</span></p>

    <p class="duz" xml:lang="tr"><span class="duz">Claude başını arkaya atarak güldü:</span></p>

    <p class="duz-son-paragraf-2" xml:lang="tr"><span class="duz">– Biz siyahlar, kafa bulmak için ne yapılması gerektiğini biliyoruz!</span></p>
  </div>
</body>
</html>