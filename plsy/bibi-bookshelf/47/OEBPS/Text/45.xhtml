<html xmlns="http://www.w3.org/1999/xhtml">
<head>
  <title>45.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x45">
    <h1 class="bolum-ismi" id="toc-anchor" xml:lang="tr"><span class="bolum-ismi">45</span></h1>

    <p class="duz" xml:lang="tr"><span class="duz">Telefonun ziliyle uyuşukluğumdan sıyrıldım. İrkilerek kendime geldim.</span></p>

    <p class="duz" xml:lang="tr"><span class="duz">– Foucault. Not alacak bir şeyin var mı?</span></p>

    <p class="duz" xml:lang="tr"><span class="duz">Saatime baktım. 14:10’du. 36 numaraya yirmi dakikadan daha az bir sürede ulaşmıştı. Kötü sayılmazdı.</span></p>

    <p class="duz" xml:lang="tr"><span class="duz">– Not alıyor musun?</span></p>

    <p class="duz" xml:lang="tr"><span class="duz">– Evet. Haydi.</span></p>

    <p class="duz" xml:lang="tr"><span class="duz">– Adamın adı Ali Azoun. Halen Lyon’da oturuyor. Seni uyarıyorum: Yabana atılacak biri değil.</span></p>

    <p class="duz" xml:lang="tr"><span class="duz">Psikiyatrın kişisel bilgilerini yazdım, Foucault’ya teşekkür ederken, o hâlâ mırıldanıyordu:</span></p>

    <p class="duz" xml:lang="tr"><span class="duz">– Ben ofiste kalıyorum. Elim mecbur, bütün öğleden sonramı, şu senin cinayeti, uzaktan da olsa andıran vakaların peşinde arşivde geçireceğim. Ne bulacağım Tanrı bilir. Seni ararım.</span></p>

    <p class="duz" xml:lang="tr"><span class="duz">Tepkisi içimi ısıtmıştı. Soruşturmanın harcı bizi yeniden birbirimize bağlıyordu. Zorlukla doğruldum ve binanın içine girdim. Psikiyatrın numarasını tuşladım. Kendimi tanıttıktan sonra doğrudan konuyu açtım.</span></p>

    <p class="duz" xml:lang="tr"><span class="duz">– Thomas Longhini hakkında.</span></p>

    <p class="duz" xml:lang="tr"><span class="duz">– Yine mi? Dün de beni bu hikâyeyle ilgili olarak aradılar.</span></p>

    <p class="duz" xml:lang="tr"><span class="duz">– Arayan yardımcımdı. Bazı kesin bilgilere ihtiyacım var.</span></p>

    <p class="duz" xml:lang="tr"><span class="duz">Gergin bir sessizlikten sonra:</span></p>

    <p class="duz" xml:lang="tr"><span class="duz">– Telefonda hiçbir soruya cevap vermeyeceğim. Özellikle de resmi bir belgeyi görmeden. Meslektaşınız bana son derece mütereddit geldi. Ayrıca jandarmanın elinde, konuyla ilgili eksiksiz bir dosya var. Sizin...</span></p>

    <p class="duz" xml:lang="tr"><span class="duz">– Elimizde yeni bilgiler var.</span></p>

    <p class="duz" xml:lang="tr"><span class="duz">– Hangi bilgiler?</span></p>

    <p class="duz" xml:lang="tr"><span class="duz">– Thomas Longhini iki cinayetle de bağıntılı olabilir; yani Manon cinayeti ve annesi Sylvie Simonis’in öldürülmesi.</span></p>

    <p class="duz" xml:lang="tr"><span class="duz">– Gülünç. Thomas bir cinayete karışmış olamaz.</span></p>

    <p class="duz" xml:lang="tr"><span class="duz">Azoun, Sylvie’nin cinayete kurban gittiğini duyunca şaşırmamıştı. Jandarma onu bilgilendirmiş olmalıydı. Devam ettim.</span></p>

    <p class="duz" xml:lang="tr"><span class="duz">– Suçlu mu değil mi, siz ne düşünüyorsunuz; sizi aramamın temel sebebi bu.</span></p>

    <p class="duz" xml:lang="tr"><span class="duz">Doktor yeni bir es daha verdi, sonra uzlaşmacı bir ses tonuyla konuştu:</span></p>

    <p class="duz" xml:lang="tr"><span class="duz">– Neden pazartesiye kadar beklemiyorsunuz? Bana bir faks yollayın ve...</span></p>

    <p class="duz" xml:lang="tr"><span class="duz">– Bakın sizi, çikolata pazarlamak için aramıyorum. Söz konusu olan bir cinayet soruşturması. Acil.</span></p>

    <p class="duz" xml:lang="tr"><span class="duz">Yeniden bir sessizlik oldu.</span></p>

    <p class="duz" xml:lang="tr"><span class="duz">– Thomas Longhini’nin yeni adı ne? diye sordum.</span></p>

    <p class="duz" xml:lang="tr"><span class="duz">– Jandarma biliyor. Size söylemediler mi? Ben asla öğrenmedim.</span></p>

    <p class="duz" xml:lang="tr"><span class="duz">– Thomas Longhini’nin suçlu olması neden size gülünç geliyor?</span></p>

    <p class="duz" xml:lang="tr"><span class="duz">– Thomas bir katil değil. Hepsi bu.</span></p>

    <p class="duz" xml:lang="tr"><span class="duz">– Ama Manon cinayetinin şüphelilerinden biriydi.</span></p>

    <p class="duz" xml:lang="tr"><span class="duz">– Meslektaşlarınızın aptalca gayreti sebebiyle! Zavallı çocuk poliste her şeye maruz kaldı.</span></p>

    <p class="duz" xml:lang="tr"><span class="duz">– Bana onun yaşadığı travmadan söz edin. Tepkilerinden.</span></p>

    <p class="duz" xml:lang="tr"><span class="duz">– Bu şekilde bir sonuca varamazsınız, Yüzbaşı. Bana yarın, bir yargıç tarafından bu işle görevlendirildiğinizi belirten resmi bir belge fakslayın, ancak o şekilde konuşabiliriz.</span></p>

    <p class="duz" xml:lang="tr"><span class="duz">– Sadece gün kazanmak istiyorum. Eğer bunu yanlış buluyorsanız, hemen vazgeçebiliriz.</span></p>

    <p class="duz" xml:lang="tr"><span class="duz">– Tamamen yanlış. Ve özellikle de onu bu işe yeniden bulaştırmayın! Ağzının payını aldı.</span></p>

    <p class="duz" xml:lang="tr"><span class="duz">Ses tonundaki değişiklik beni şaşırtmıştı, hassas bir noktaya dokunmuş olmalıydım. Merhametli adamı oynamaya karar verdim.</span></p>

    <p class="duz" xml:lang="tr"><span class="duz">– Gerçekten çok mu kötü durumdaydı?</span></p>

    <p class="duz" xml:lang="tr"><span class="duz">Azoun derin bir iç çekti, ardından birkaç kelime söyledi:</span></p>

    <p class="duz" xml:lang="tr"><span class="duz">– Gerçeği algılama sorunu vardı, buluğ çağının tipik bir özelliği. Benim raporum da bu yöndeydi. Bütün yaz onu takip ettim.</span></p>

    <p class="duz" xml:lang="tr"><span class="duz">Bir anda irkildim. Thomas Longhini ocak 1989’da şüpheli olarak gözaltına alınmıştı.</span></p>

    <p class="duz" xml:lang="tr"><span class="duz">– 1989 yazı mı?</span></p>

    <p class="duz" xml:lang="tr"><span class="duz">– Hayır, 1988 yazı.</span></p>

    <p class="duz" xml:lang="tr"><span class="duz">– Manon 12 kasım 1988’de öldürülmüştü.</span></p>

    <p class="duz" xml:lang="tr"><span class="duz">– Anlamıyorum. Sizin dosya hakkında bilginiz yok mu?</span></p>

    <p class="duz" xml:lang="tr"><span class="duz">– Lütfen açıklayın.</span></p>

    <p class="duz" xml:lang="tr"><span class="duz">– Thomas’yı cinayetten önce tedavi ettim. Ailesi mayıs 1988’de bana başvurmuştu. Sonra, ertesi yılın başında Besançon Adli Polisi’nden bazı adamlar, beni sorguladı. Çünkü Thomas’yı iyi tanıyordum. Ama ben onun lehine ifade verdim.</span></p>

    <p class="duz" xml:lang="tr"><span class="duz">Foucault tarihleri karıştırmıştı. Dosyada bir psikiyatrın adının geçtiğini görünce, bir uzman olarak ona başvurulduğunu veya ruhsal travma geçiren çocuğun tedavisinde ondan yararlanıldığını sanmıştı. Ama Ali Azoun, Thomas’yı olaydan bir yıl önce tedavi etmişti.</span></p>

    <p class="duz" xml:lang="tr"><span class="duz">Soğukkanlılığımı korumaya çalışarak yutkundum.</span></p>

    <p class="duz" xml:lang="tr"><span class="duz">– O dönemde, çocuğun sorunu neydi?</span></p>

    <p class="duz" xml:lang="tr"><span class="duz">– Ailesi kaygılanıyordu. Çocuk saçma sapan sözler ediyordu. Sonuçta, ailesi onun delirdiğini düşünmüş.</span></p>

    <p class="duz" xml:lang="tr"><span class="duz">– Ne gibi?</span></p>

    <p class="duz" xml:lang="tr"><span class="duz">– Özellikle bir şeytandan söz ediyordu.</span></p>

    <p class="duz" xml:lang="tr"><span class="duz">Kafamı kaldırdım. Karşımdaki tepe sanki gökyüzüyle çarpışıp titremeye başlamıştı.</span></p>

    <p class="duz" xml:lang="tr"><span class="duz">– Biraz daha açık olun, lütfen.</span></p>

    <p class="duz" xml:lang="tr"><span class="duz">– Manon’un –onu kız kardeşi gibi görüyordu– tehlikede olduğunu söylüyordu. Bir şeytanın onu tehdit ettiğini iddia ediyordu.</span></p>

    <p class="duz" xml:lang="tr"><span class="duz">– Bu şeytan kimdi? Nasıl bir şeydi?</span></p>

    <p class="duz" xml:lang="tr"><span class="duz">– Thomas hiçbir şey bilmiyordu. Aslında benim küçük kızı görmemi istiyordu. Onun benimle daha kolay konuşacağına inanıyordu.</span></p>

    <p class="duz" xml:lang="tr"><span class="duz">– Neden siz?</span></p>

    <p class="duz" xml:lang="tr"><span class="duz">– Bilmiyorum; bir yetişkin. Bir doktor.</span></p>

    <p class="duz" xml:lang="tr"><span class="duz">– Annesiyle temasa geçtiniz mi?</span></p>

    <p class="duz" xml:lang="tr"><span class="duz">– Hayır. Ben sanıyordum... Her neyse, Thomas’ya göre, annesi de bu tehdidin içindeydi.</span></p>

    <p class="duz" xml:lang="tr"><span class="duz">Ensem karıncalanmaya başlamıştı.</span></p>

    <p class="duz" xml:lang="tr"><span class="duz">– Onun bir tehdit unsuru olduğunu mu söylemek istiyorsunuz?</span></p>

    <p class="duz" xml:lang="tr"><span class="duz">– Bundan çok daha karmaşık.</span></p>

    <p class="duz" xml:lang="tr"><span class="duz">– Peki, siz ne yaptınız? Küçük kızı kabul ettiniz mi?</span></p>

    <p class="duz" xml:lang="tr"><span class="duz">– Hayır. O dönemde, kafası allak bullak olmuş bir yeniyetmeyle ilgileniyordum. O yaşta şeytan anıştırmaları, son derece klasiktir. Üstelik, kendisinden beş yaş küçük Manon’la olan ilişkisi pek anlaşılır bir şey değildi. Seanslarımda daha çok bu soruna odaklandım. Önemli olan onun isteklerini yönlendirmekti, anlıyor musunuz?</span></p>

    <p class="duz" xml:lang="tr"><span class="duz">– Ve siz hiçbir şey yapmadınız?</span></p>

    <p class="duz" xml:lang="tr"><span class="duz">– Bakın. Her şey olup bittikten sonra psikiyatrları suçlamak kolaydır. Ayrıca her suç tekrarında hakaretlere ve sitemlere biz maruz kalırız. Bizler kâhin değiliz!</span></p>

    <p class="duz" xml:lang="tr"><span class="duz">Bayan Bohn da bana aynı söylevi çekmişti. Bu yetişkinler, iki çocuğun “hayali” korkularının gerçeğe dönüşebileceğini kabul edemiyordu. Azoun, bu kez daha alçak bir ses tonuyla devam etti:</span></p>

    <p class="duz" xml:lang="tr"><span class="duz">– Manon’un ciddi olarak bir tehdit altında olduğunu düşünüyorum. Ama o bu tehdidin bir yetişkinden geldiğini kabul etmiyordu. İşte bu sebeple de “şeytan”dan söz ediyordu. Kendisi kötücül bir varlık yaratmıştı.</span></p>

    <p class="duz" xml:lang="tr"><span class="duz">– Neden saldırganın kimliğini gizliyordu?</span></p>

    <p class="duz" xml:lang="tr"><span class="duz">– Çünkü belki de o, sevmeye koşullanmıştı. Ruhunun derinliklerinde bir çatışma yaşıyordu. Mesela bu duruma, pedofili vakalarında çok sık rastlanır.</span></p>

    <p class="duz" xml:lang="tr"><span class="duz">– Yani siz Manon’un annesinin tehlikeli biri olduğunu mu düşünüyorsunuz?</span></p>

    <p class="duz" xml:lang="tr"><span class="duz">– Annesi veya bir yakını.</span></p>

    <p class="duz" xml:lang="tr"><span class="duz">– Thomas herhangi bir isim söylemedi mi? İpucu olabilecek bir şey?</span></p>

    <p class="duz" xml:lang="tr"><span class="duz">– Asla. “Bir “şeytan”dan, bir “iblis”ten söz ediyordu.</span></p>

    <p class="duz" xml:lang="tr"><span class="duz">– Thomas’yı daha sonra da gördünüz mü? Yani suçlanmasının ardından demek istiyorum.</span></p>

    <p class="duz" xml:lang="tr"><span class="duz">– Serbest bırakıldıktan sonra, evet. Ailesi zor anlarında oğullarının yanında olmamı istemişti. Onlar da son derece şaşkındı.</span></p>

    <p class="duz" xml:lang="tr"><span class="duz">– Thomas kendini güvende hissediyor muydu?</span></p>

    <p class="duz" xml:lang="tr"><span class="duz">– Bana göre, söylendiğinden çok daha mukavim bir çocuktu. Onun için gerçek travma suçlanmak değil, Manon’un ölümüydü. Ve özellikle de bizleri yaklaşmakta olan tehlikeye karşı uyardığında dinlenmemiş olması da başlı başına bir travmaydı. Herkese kızıyordu. Hep geri döneceğini söylüyordu. Manon’un intikamını almak için.</span></p>

    <p class="duz" xml:lang="tr"><span class="duz">İntikamcıların listesi sürekli uzuyordu; on dört yıl boyunca özel soruşturmasını yaptıran Sylvie Simonis; henüz “son sözünü söylememiş” olan Patrick Cazeviel. Ve şimdi de Sartuis’ye geri döneceğine dair ant içen Thomas Longhini.</span></p>

    <p class="duz" xml:lang="tr"><span class="duz">– Aile bölgeyi terk etti, dedi Azoun. Ve bir daha Thomas’yı görmedim. Ama bir gün yeniden ortaya çıkacağına eminim. İşte hepsi bu. Sanırım çok şey söyledim.</span></p>

    <p class="duz" xml:lang="tr"><span class="duz">Telefonu kapatıp cebime koydum, adamın telefonda söylediklerini düşünüyordum: Sylvie Simonis’in çocuğunun öldürülmesinde payı vardı. Hayır; ben kişisel soruşturma ve özel dedektif fikrini tercih ediyordum.</span></p>

    <p class="duz" xml:lang="tr"><span class="duz">Ve bu, şimdilik geçerli tek varsayımdı.</span></p>

    <p class="duz" xml:lang="tr"><span class="duz">Her iki cinayetin katili de aynıydı.</span></p>

    <p class="duz" xml:lang="tr"><span class="duz">Audime doğru yürüdüm. Saat 15:00 olmuştu ve hava şimdiden kararmaya başlamıştı. Aileler yavaş yavaş çimenleri terk ediyordu. Artık Sartuis’deki zamanım dolmuştu ve hiçbir şey bulamamıştım. Arabanın kapısını açarken, jandarmaya gitmeyi ve Sarrazin’le bir anlaşma yapmayı düşünüyordum. Bu şehirde kalabilmem için tek çıkar yoldu.</span></p>

    <p class="duz" xml:lang="tr"><span class="duz">Bir el omzuma dokundu. Jandarmayla karşılaşmayı beklediğimden gülümseyen bir suratla geri döndüm. Ama Sarrazin değildi, akrilik eşofmanları içinde, site sakinlerinden biriydi.</span></p>

    <p class="duz" xml:lang="tr"><span class="duz">– Röportajcı adam siz misiniz?</span></p>

    <p class="duz" xml:lang="tr"><span class="duz">Soruyu anlamamıştım.</span></p>

    <p class="duz" xml:lang="tr"><span class="duz">– Röportajcı; Peder Mariotte bana bir gazeteciden söz etti.</span></p>

    <p class="duz" xml:lang="tr"><span class="duz">– Benim, dedim. Ancak fazla vaktim yok.</span></p>

    <p class="duz" xml:lang="tr"><span class="duz">Adam omzunun üstünden geriye doğru baktı.</span></p>

    <p class="duz" xml:lang="tr"><span class="duz">– Sizi ilgilendirecek bir konu var.</span></p>

    <p class="duz" xml:lang="tr"><span class="duz">– Sizi dinliyorum.</span></p>

    <p class="duz" xml:lang="tr"><span class="duz">– Karım, hastanede temizlik görevlisi.</span></p>

    <p class="duz" xml:lang="tr"><span class="duz">– Evet?</span></p>

    <p class="duz" xml:lang="tr"><span class="duz">– Bu hafta hastaneye biri gelmiş. Görmeniz gereken biri...</span></p>

    <p class="duz" xml:lang="tr"><span class="duz">– Kim?</span></p>

    <p class="duz" xml:lang="tr"><span class="duz">– Jean-Pierre Lamberton.</span></p>

    <p class="duz" xml:lang="tr"><span class="duz">Tokat yemiş gibi oldum. Bu, Manon Simonis soruşturmasının başındaki adamdı. Chopard bana, onun Jean-Minjoz Hastanesi’nde öldüğünü söylemişti.</span></p>

    <p class="duz" xml:lang="tr"><span class="duz">– O Besançon’da değil mi?</span></p>

    <p class="duz" xml:lang="tr"><span class="duz">– Sartuis’ye dönmek istemiş. Karımdan duyduğum kadarıyla fazla vakti kalmamış ve...</span></p>

    <p class="duz" xml:lang="tr"><span class="duz">– Teşekkür ederim.</span></p>

    <p class="duz" xml:lang="tr"><span class="duz">Adam hâlâ bir şeyler anlatıyordu, ama kapıyı kapatmamla birlikte sözcükler duyulmaz oldu.</span></p>

    <p class="duz-son-paragraf-2" xml:lang="tr"><span class="duz">Kontak anahtarını çevirdim, şehir merkezine doğru yola çıktım.</span></p>
  </div>
</body>
</html>