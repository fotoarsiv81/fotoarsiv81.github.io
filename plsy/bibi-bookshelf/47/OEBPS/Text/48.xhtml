<html xmlns="http://www.w3.org/1999/xhtml">
<head>
  <title>48.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x48">
    <h1 class="bolum-ismi" id="toc-anchor" xml:lang="tr"><span class="bolum-ismi">48</span></h1>

    <p class="duz" xml:lang="tr"><span class="duz">Her pandülü salladım.</span></p>

    <p class="duz" xml:lang="tr"><span class="duz">Her saat kasasını, her mekanizmayı, elimle yokladım, evirip çevirdim, kulağıma dayayıp dinledim. Süslü kutuları, altın çemberli kadranları, vernikli ahşaptan kum saatlerini inceledim. Ne bir kapak ne de gizli bir çekmece vardı. Saat Evi’ni tepeden tırnağa aramak için geri dönmeye karar vermiştim. Bu evdeki her milimetreyi arayacaktım. Eğer Sylvie Simonis şeytana bu evde saygılarını sunduysa, mutlaka ayinden bazı izler kalmış olmalıydı.</span></p>

    <p class="duz" xml:lang="tr"><span class="duz">Son saati de etajerin üzerine bıraktıktan sonra, gerçeği kabullenmekten başka çarem kalmamıştı. Avdan boş dönecektim. Etrafı gözlerimle taradım. Çalışma masasının önünde durdum, her aleti inceledim, masanın altına baktım, ayaklarını yokladım. Hiçbir şey yoktu. Parkelerin, duvarların üzerinde elimi gezdirdim. Buralarda da bir şey yoktu. Herhangi bir oynar bölme duvarına, bir oyuğa rastlamadım.</span></p>

    <p class="duz" xml:lang="tr"><span class="duz">Pardösümü çıkardım. Dörder dörder basamakları çıktım, koridora daldım ve çatı arasına çıkan merdivene yöneldim. Sylvie’nin çalışma odasına. Büyük bir dikkatle, yukarıdan başlayarak bodruma ve garaja kadar her odayı arayacaktım.</span></p>

    <p class="duz" xml:lang="tr"><span class="duz">Önce mobilyalara saldırdım, içlerine ve dışına baktım; dikkat çekici bir şey yoktu. Dizlerimin üzerine çöktüm, her mobilyanın altını elimle yokladım. Ne bir çatlak ne de bir girinti çıkıntı vardı. Duvarlar kumaş kaplıydı. Bütün mobilyaları ortaya topladım, çalışma masası olarak kullanılan dört ayak üzerine oturtulmuş tahtanın üstündeki maket bıçağını aldım ve duvarı kaplayan kumaşı kesmeye başladım. Her parçayı söktüm. Hiçbir şey yoktu. Duvarın çeşitli noktalarına farklı bir ses duymak umuduyla vurdum. Ama boşuna. Gözlerimi cam yünüyle kaplı kırma tavana çevirdim. Birkaç bıçak darbesiyle, cam yününü çeşitli yerlerinden parçaladım ve elimi içine soktum. Sadece bir avuç cam yünü çıkardım, o kadar. Gizlenmiş bir eşya, saklı bir bölme yoktu.</span></p>

    <p class="duz" xml:lang="tr"><span class="duz">Halıyı söktüm. Maket bıçağını yerdeki tahtaların arasındaki boşluklara teker teker sabırla soktum. Kocaman bir hiç. Her tahtanın üzerine, belki biri yerinden oynar umuduyla bastım. Sonuç alamadım. Ayağa kalktım, ter içindeydim, zemine, üzeri yün tutamları, kumaş parçalarıyla dolu çıplak ahşaba baktım. Yanlış yolda mıydım?</span></p>

    <p class="duz" xml:lang="tr"><span class="duz">Alt kata indim, inerken her basamağı dikkatle inceledim. Gece oluyordu. Cep fenerimi yaktım. Piller bitmek üzereydi. Kahretsin! Aklıma arabamın bagajındaki ışıldak çubukları geldi. Hızla merdivenden indim ve yine çıkmaz sokağa park ettiğim arabama kadar koştum. Bagajı açtım ve çubukları cebime yerleştirdim. Karanlığı izleyerek eve döndüm.</span></p>

    <p class="duz" xml:lang="tr"><span class="duz">Sylvie’nin odasında ilk çubuğu yaktım. Yeşilimsi bir hale beni çevreledi. Çubuğu dişlerimin arasına sıkıştırdım ve aramaya başladım. Mobilyalar, duvarlar, parkeler. Üst kattakinden farklı bir şey bulamadım, tabii fazladan biraz daha terlemem dışında.</span></p>

    <p class="duz" xml:lang="tr"><span class="duz">Tereddüt içindeydim.</span></p>

    <p class="duz" xml:lang="tr"><span class="duz">Bağdaş kurup yere oturdum ve Sylvie’nin Makyavelce cinayetini düşünmeye başladım. Hastane kandırmacası. Gerçekten de bilerek östrojen hormonu almış ve vücudunda kist oluşmasını mı sağlamıştı? Hastaların ateşlerinin ölçüldüğü saatleri nereden öğrenmişti? Bir anda gözlerimin önünde saatin akrebinden ve yelkovanından fırlayan bir şeytan görüntüsü canlandı. Bu şeytan, bizzat Sylvie’ydi ve hastane aldatmacası kusursuzdu. Çocuğunu öldürmek için gerekli zamanı yaratmıştı. Ve iğrenç planını uygulamak üzere hastaların ateşlerinin ölçüldüğü saatler arasında hastaneden kaçmıştı.</span></p>

    <p class="duz" xml:lang="tr"><span class="duz">İşini bitirdikten sonra da, son bir ayrıntıyı ihmal etmemişti; katilin aynı akşam hastaneye telefon etmesi. Bu davranışıyla üzerindeki tüm şüpheleri yok ediyordu. Aslında çevirdiği dolap son derece basitti. Arıtma istasyonundan dönünce, doğrudan telefon kabinine girmişti. Santralın numarasını çevirip kendi adını söylemiş, sonra da telefon bağlanana kadar odasına çıkmış ve telefonu açmıştı. Tabii kimse konuştuğunu duymamıştı...</span></p>

    <p class="duz" xml:lang="tr"><span class="duz">Richard Moraz’ın kahkahası kulaklarımda yankılandı: “Bu kocaman göbeğimle o dapdaracık kabine girebilir miyim, ne dersin?” Hayır, diyecek bir şeyim yoktu, ama otopsi raporuna göre bir metre altmış üç santimlik boyu ve elli bir kiloluk cüssesiyle Sylvie’yi hayal edebiliyordum, hastanedeki hayaleti oynuyordu.</span></p>

    <p class="duz" xml:lang="tr"><span class="duz">Aynı gece kayınvalidesi ve kayınpederiyle de temas kurmuş ve onlara son mesajı bir diktofon aracılığıyla iletmişti:</span> <span class="italik">“Küçük kız kuyunun içinde...”</span> <span class="duz">Peki sesini nasıl değiştirmişti? Neden Jura bölgesine has bir çocuk şarkısından esinlenmişti? Bu korkunç olayda bu kadar yapmacıklığın sebebi neydi?</span></p>

    <p class="duz" xml:lang="tr"><span class="duz">Işıklı çubuğum söndü. Yenisini yaktım. Tüm bunların cevabını bulamıyordum, ama her şey bana acı veriyordu. Sylvie Simonis, bu arkaik Hıristiyan, Kötü’nün tarafına geçmişti. Manon’un peşindeki şeytan oydu. Thomas Longhini’nin korktuğu şeytan, Sylvie’ydi. Saat Evi’ne musallat olan şeytan da, yine oydu. Tabii bunun tam tersi de olmuş, bu evin ve bu ev hakkındaki efsanelerin etkisinde kalmış olabilirdi. Ama her halükârda Sylvie Simonis Şeytan’a tapmış ve ona kendi kızını kurban etmişti.</span></p>

    <p class="duz" xml:lang="tr"><span class="duz">Bu tapınmadan geriye izler kalmış olmalıydı.</span></p>

    <p class="duz" xml:lang="tr"><span class="duz">Bu evin Şeytan’ın izlerini taşıması gerekiyordu.</span></p>

    <p class="duz" xml:lang="tr"><span class="duz">Koridorda da aynı şeyleri yineledim, duvar kâğıtlarını yırttım, parkeleri kontrol ettim. Hiçbir şeye rastlamadım. Banyo da temizdi. Diğer iki odaya baktım. Dikkat çekici bir şey yoktu. Zemin kata indim, mutfağa girdim. Sıfıra sıfır elde var sıfır. Yemek odası ve Jura tarzı mobilyaları. Sonuç yine kocaman bir hiç.</span></p>

    <p class="duz" xml:lang="tr"><span class="duz">Salona geri döndüm. Başımı yukarı kaldırdım ve çatının hemen altında, beş metre yüksekte kesişen iki kiriş dikkatimi çekti. Ulaşmak imkânsızdı. Tabii tavanı çepeçevre kuşatan balkon korkuluğunun üzerinden geçmedikçe...</span></p>

    <p class="duz" xml:lang="tr"><span class="duz">Balkonda yeni bir çubuk daha yaktım ve ana kirişin üstünde ilerlemeyi göze aldım. Yavaş yavaş emeklemeye başladım, aşağı bakmamaya çalışıyordum. Ve her adımda ahşabın iki yanına vuruyor, bir boşluk arıyordum. Ama boşuna. Belki de iki kirişin kesişme yerindeydi...</span></p>

    <p class="duz" xml:lang="tr"><span class="duz">Birleşme noktasına ulaştım. Dikey bir kiriş, diğer iki kirişin ortasından geçip onları birbirine bağlıyordu. Ata biner gibi oturdum ve kollarımla ana direğe sarıldım. Derin bir nefes aldım, sonra büyük bir dikkatle, bir boşluk sesi duymak umuduyla cidarına vurmaya başladım.</span></p>

    <p class="duz" xml:lang="tr"><span class="duz">Elim bir şeye takıldı. Dikey kirişin arkasında bir yarık vardı. Tırnaklarımı yarığa geçirdim ve ahşabı kaldırdım. Elimi boşluğa soktum, yanağım direğe yapışık bir halde, hiçbir şey görmeden çabalıyordum. Tanıdık bir şeye dokundum; içinde birçok eşya bulunan naylon bir torbaydı bu. Oyuktan dışarı çıkardım.</span></p>

    <p class="duz" xml:lang="tr"><span class="duz">Şeffaf bir naylona sarılmış ve çevresinden birkaç kez koli bandı geçirilmiş bir paketti. Torbayı kolumun altına sıkıştırdım, dişlerimin arasındaki ışıklı çubuğu yere attıktan sonra, tüneğimin üzerinde yarım bir tur döndüm ve korkuluğa doğru emeklemeye başladım.</span></p>

    <p class="duz" xml:lang="tr"><span class="duz">Yere indikten sonra lateks eldivenlerimi giyip paketin üzerindeki naylonu sıyırdım. Yeni bir çubuk yaktım ve hazinemi incelemeye koyuldum. Ters bir haç. Bazı satırlarının altı çizilmiş bir Kitabı Mukaddes. Üzerinde lekeler bulunan bir ayin ekmeği parçası. Doğu’ya özgü, kötülük ve kin dolu bir şeytan kafası. Işıklı çubuğu yere bıraktım ve Başmelek Aziz Mikail’e yakardım:</span></p>

    <p class="alinti-ilk-paragraf" xml:lang="tr"><span class="italik">...ve siz, göksel orduların prensi,</span></p>

    <p class="alinti" xml:lang="tr"><span class="italik">kutsal erdemle reddedin cehennemi,</span></p>

    <p class="alinti" xml:lang="tr"><span class="italik">Şeytan ve diğer kötü cinler</span></p>

    <p class="alinti-son-paragraf" xml:lang="tr"><span class="italik">yeryüzünde bekliyor çalmak için başka ruhları...</span></p>

    <p class="duz" xml:lang="tr"><span class="duz">Anlamıştım. Hem de her şeyi.</span></p>

    <p class="duz" xml:lang="tr"><span class="duz">Sylvie Şeytan’a tapıyordu.</span></p>

    <p class="duz" xml:lang="tr"><span class="duz">Bir bağıt olarak veya başka bir çılgınlık anında çocuğunu ona kurban etmişti...</span></p>

    <p class="duz" xml:lang="tr"><span class="duz">Ganimetimi yeniden paket yaptım, pardösümün cebine tıktım ve ayağa kalktım. Titremelerle sarsılıyordum, kollarımı, omuzlarımı ovuşturdum. Bu evde aradığım şeyi bulmuştum.</span></p>

    <p class="duz" xml:lang="tr"><span class="duz">Şimdi geriye yapmam gereken tek şey kalmıştı, en başından beri bana yalan söyleyen adamla konuşacaktım.</span></p>

    <p class="duz" xml:lang="tr"><span class="duz">Kötü’nün tehdit ettiği iki çocuğun, Manon ile Thomas’nın büyük bir ihtimalle gidip gördüğü adamla.</span></p>

    <p class="duz-son-paragraf-2" xml:lang="tr"><span class="duz">Çünkü sadece bir tek o, onları dinleyebilirdi.</span></p>
  </div>
</body>
</html>