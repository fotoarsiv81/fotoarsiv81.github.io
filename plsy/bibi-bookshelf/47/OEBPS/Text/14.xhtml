<html xmlns="http://www.w3.org/1999/xhtml">
<head>
  <title>14.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x14">
    <h1 class="bolum-ismi" id="toc-anchor" xml:lang="tr"><span class="bolum-ismi">14</span></h1>

    <p class="duz" xml:lang="tr"><span class="duz">Kimi zaman bir fiyasko bir zaferden daha iyidir.</span></p>

    <p class="duz" xml:lang="tr"><span class="duz">Elden kaçan bir şey, kazanılacak bir başarıdan daha yararlıdır. Coralin’in karısı Brigitte Oppitz’le, yapacağım ilk “suçüstü” operasyonu öncesi konuşurken, birkaç saat sonra ölülerle dolu bir evle karşılaşacağımı bilmiyordum. Ve bu başarısız operasyon yüzünden ömür boyu duyacağım acının da, Cinayet Masası’na atanacağımın da farkında değildim.</span></p>

    <p class="duz-ilk-paragraf" xml:lang="tr"><span class="italik">12 aralık 2000.</span></p>

    <p class="duz" xml:lang="tr"><span class="duz">Ekibimiz, Jean-Pierre Coralin’in karısının şikâyeti üzerine harekete geçmişti. Kadın, kocasının kendisini fahişelik yapmaya zorlamakla suçluyor ve bazı sadistçe eylemlere maruz kaldığını söylüyordu. Doktor raporu da kadının anlattıklarını doğruluyordu: yırtıklarla dolu bir vajina, sigara yanıkları, kırbaç izleri, anüs çevresinde enfeksiyon.</span></p>

    <p class="duz" xml:lang="tr"><span class="duz">Kadına göre bu kötü davranışların sebebi göz korkutmak ve sindirmekti. Aslında, kocasının farklı bir müşteri profili vardı: Sadece çocuklara ilgi duyan sapıklar. Son dört yılda, Saint-Denis’de yaşayan göçebelerden altı kız çocuğunu kaçırmış ve onları işi bittikten sonra ölüme terk etmişti. Şu anda bile Lilas’daki evlerinde iki küçük kız vardı ve her gece tecavüze uğruyorlardı.</span></p>

    <p class="duz" xml:lang="tr"><span class="duz">Şikâyeti kayda geçirdim ve ekibimle birlikte bir operasyon düzenleme kararı aldım. 33 yaşında, ilk “cürmü meşhut”um için harekete geçtim. Baskın planımı yaptım ve operasyon hazırlıklarını kontrol ettim.</span></p>

    <p class="duz" xml:lang="tr"><span class="duz">Gecenin 2’sinde, Lilas’da, Tapis Vert Sokağı’ndaki evi çembere aldık. Ama, Coralin’lerin 10 yaşındaki kızı İngrid dışında evde kimseyi bulamadık, o da salonda uyuyordu. Anne ve babası mahzendeydi. Görünüşe göre kesik namlulu bir tüfekle, rehineleri olan iki küçük kızı öldürdükten sonra kafalarına birer kurşun sıkıp intihar etmişlerdi. Birkaç saat içinde kadın kararını değiştirmiş ve kocasını uyarmıştı.</span></p>

    <p class="duz" xml:lang="tr"><span class="duz">Evden dışarı çıktım, şoke olmuştum. Hava buz gibiydi, bir sigara yaktım, karanlığın içinde ambulansların ve polis arabalarının yanıp sönen tepe lambalarını görüyordum. Çevredeki evlerde de bir hareket başlamıştı. Evlerin kapılarında sabahlıkları, robdöşambrlarıyla komşular meraklı gözlerle ne olduğunu anlamaya çalışıyorlardı. Üniformalı bir polis küçük İngrid’i götürdü. Bir başka polis de yanıma geldi:</span></p>

    <p class="duz" xml:lang="tr"><span class="duz">– Teğmen, Cinayet Masası burada.</span></p>

    <p class="duz" xml:lang="tr"><span class="duz">– Onlara kim haber verdi?</span></p>

    <p class="duz" xml:lang="tr"><span class="duz">– Bilmiyorum. Ekibin şefi sizi bekliyor. Gri Peugeot, sokağın ucunda.</span></p>

    <p class="duz" xml:lang="tr"><span class="duz">Allak bullak olmuş bir halde arabaya kadar yürüdüm, ilk azarımı işitmeye hazırdım. Peugeot’nun yanına gelince sürücü tarafındaki cam indi; içerideki parkalı adam Luc Soubeyras’ydı.</span></p>

    <p class="duz" xml:lang="tr"><span class="duz">– Yaptığından memnun musun?</span></p>

    <p class="duz" xml:lang="tr"><span class="duz">Cevap veremedim. Şaşkınlıktan nefesim kesilmişti. Luc hiç değişmemişti. İnce çerçeveli gözlükler, sinirli bir görünüş ve çiller. Tek fark göz kenarlarındaki yılların yol açtığı kırışıklıklardı.</span></p>

    <p class="duz" xml:lang="tr"><span class="duz">– Gel. Bir tur atalım.</span></p>

    <p class="duz" xml:lang="tr"><span class="duz">Sigaramı attım ve arabaya girdim. İzmarit, soğuk kahve, ter ve idrar kokusu. Kapıyı kapattım ve sordum:</span></p>

    <p class="duz" xml:lang="tr"><span class="duz">– Burada ne arıyorsun?</span></p>

    <p class="duz" xml:lang="tr"><span class="duz">– Çağırıldık.</span></p>

    <p class="duz" xml:lang="tr"><span class="duz">– Külahıma anlat. Kimsenin haberi yoktu.</span></p>

    <p class="duz" xml:lang="tr"><span class="duz">Luc gülümsedi.</span></p>

    <p class="duz" xml:lang="tr"><span class="duz">– Bir süreden beri gözüm üzerindeydi. Büyük bir işin peşinde olduğunu biliyordum.</span></p>

    <p class="duz" xml:lang="tr"><span class="duz">– Beni mi izliyordun?</span></p>

    <p class="duz" xml:lang="tr"><span class="duz">Luc gözünü yoldan ayırmıyordu. Ambulans görevlileri sedyeleriyle eve giriyorlardı. Üzerlerinde siyah muşambalarıyla polisler çevre güvenliğini sağlıyor, şaşkın komşuları evden uzak tutuyorlardı.</span></p>

    <p class="duz" xml:lang="tr"><span class="duz">– İçerde ne oldu?</span></p>

    <p class="duz" xml:lang="tr"><span class="duz">Yeni bir Camel daha yaktım. Şoför mahalli, tepe lambalarının ışığıyla uyum içinde mavi bir dumanla kaplandı.</span></p>

    <p class="duz" xml:lang="tr"><span class="duz">– Tüyler ürpertici, dedim ilk dumanı dışarı bıraktım sonra. Bir katliam.</span></p>

    <p class="duz" xml:lang="tr"><span class="duz">– Bunu tahmin edemezdin.</span></p>

    <p class="duz" xml:lang="tr"><span class="duz">– Doğru, haklısın. Kadın bize ihanet etti. Ona inanmakla hata...</span></p>

    <p class="duz" xml:lang="tr"><span class="duz">– Çevrilen dolabı anlayamadın, hepsi bu.</span></p>

    <p class="duz" xml:lang="tr"><span class="duz">– Dolap mı?</span></p>

    <p class="duz" xml:lang="tr"><span class="duz">– Brigitte Coralin, vicdan azabı çektiği veya kızları kurtarmak istediği için sana gelmedi. Kıskanıyordu. Çünkü o it herifi seviyordu. Ona işkence ettiğinde, vajinasının dudaklarında sigara söndürdüğünde onu seviyordu. Ve küçük kızları kıskanıyordu. Onların çektiği acıları kıskanıyordu.</span></p>

    <p class="duz" xml:lang="tr"><span class="duz">– Kıskançlık...</span></p>

    <p class="duz" xml:lang="tr"><span class="duz">Luc bir Gitane yaktı.</span></p>

    <p class="duz" xml:lang="tr"><span class="duz">– Ya, dostum. Kötülük çemberini yanlış tahmin ettin. Her zaman sanılandan daha geniş, daha büyüktür. Eğer kocası küçük kızına da yakınlaşsaydı, Brigitte Coralin gözünü kırpmadan öz kızını da öldürürdü. Dumanı büyük bir keyifle dışarı üfledi. Onu sana geldiğinde gözaltına almalıydın.</span></p>

    <p class="duz" xml:lang="tr"><span class="duz">– Buraya bana ders vermeye mi geldin?</span></p>

    <p class="duz" xml:lang="tr"><span class="duz">Luc cevap vermedi. Dudaklarında bir gülümseme vardı. Olay yeri inceleme ekibi beyaz tulumlarıyla arabadan iniyordu.</span></p>

    <p class="duz" xml:lang="tr"><span class="duz">– Seni gözümün önünden hiç ayırmadım, Mat. Aynı yoldan yürüdük. Ben Vulkovar’da, sen Kigali’de. Ben Adli Polis’e, sen ise Ahlak Masası’na girdin.</span></p>

    <p class="duz" xml:lang="tr"><span class="duz">– Nerenin Adli Polisi?</span></p>

    <p class="duz" xml:lang="tr"><span class="duz">– Louis-Blanc.</span></p>

    <p class="duz" xml:lang="tr"><span class="duz">Louis-Blanc Adli Polisi, Paris’in en sıcak bölgelerinden sorumluydu: 18., 19., 10. bölgeler. Sert çocukların bölgeleri.</span></p>

    <p class="duz" xml:lang="tr"><span class="duz">– Aynı yol Mat. Aynı amaca ulaşmak için. Cinayet Masası.</span></p>

    <p class="duz" xml:lang="tr"><span class="duz">– Sana kim Cinayet Masası’nda çalışmak istediğimi söyledi.</span></p>

    <p class="duz" xml:lang="tr"><span class="duz">– Onlar.</span></p>

    <p class="duz" xml:lang="tr"><span class="duz">Luc, görevliler tarafından ambulansa taşınan ölü çocukları işaret ediyordu. Gümüş renkli örtü sedyenin kenarlarına çarparak şaklıyor, her harekette vücutlar görünüyordu. Luc mırıldandı:</span></p>

    <p class="italik" xml:lang="tr"><span class="duz">–</span> <span class="italik">“Yaşamıyorum ama hayattayım / Ve o kadar güçlü ki isteğim / Ölmemekten ölüyorum.”</span></p>

    <p class="duz" xml:lang="tr"><span class="duz">Saint-Michel Manastırı. Bahçedeki kesilmiş otların kokusu. Pastil kutusu ve içindeki izmaritler. Aziz Juan de la Cruz. Mistik deneyim. Tanrı’nın Krallığı’nın büyüklüğüne ulaşabilmek için ölmeyi arzulayan şair ölmemekten dolayı hayıflanıyor.</span></p>

    <p class="duz" xml:lang="tr"><span class="duz">Ama bu dizeleri başka türlü yorumlamak da mümkündü. Bu konuda Luc’le sık sık konuşurduk. Gerçek Hıristiyan için ölüm gerekliydi. İçindeki Tanrısız yaşayan bireyi öldürmek. Kendinden, başkalarından ve diğer bütün maddi değerlerden vazgeçmek, ta ki</span> <span class="italik">Memoria Dei</span><span class="duz">’de yeniden doğana dek...</span> <span class="italik">“Ölmemekten ölüyorum”</span><span class="duz">. Aziz Augustinus, bu gerçeği dört yüz yıl önce haykırmıştı.</span></p>

    <p class="duz" xml:lang="tr"><span class="duz">– Bir başka ölüm daha var, diye ekledi Luc, sanki düşüncelerimi okumuş gibi. Sen ve ben, Tanrı’nın izinden gitmek için maddi hayattan vazgeçtik. Ama bu manevi yaşam da yeni bir gönenç. Şimdi artık bu iç ferahlatıcı imanı terk etmenin zamanı geldi. Bir kez daha ölmek lazım, Mat. Polis olmak için içimizdeki Hıristiyan’ı öldürmek. Ellerimizi kirletmek. Şeytanı kovalamak. Onunla savaşmak. Onu anlamak Tanrı’yı unutmak pahasına bile olsa.</span></p>

    <p class="duz" xml:lang="tr"><span class="duz">– Ve bu savaş Cinayet Masası’ndan mı geçiyor?</span></p>

    <p class="duz" xml:lang="tr"><span class="duz">– Cinayetler. Tek yol bu. Var mısın, yok musun? Gerçekten, kendinden kendine rağmen vazgeçmek ister misin?</span></p>

    <p class="duz" xml:lang="tr"><span class="duz">Ne cevap vereceğimi bilmiyordum. Cinsellik ve sapkınlıklarından sonra bu benim hedeflediğim etaptı. Ama bir başkası tarafından yönlendirilmek istemiyordum. Luc, elini stroboskoplar gibi yanıp sönen mavi ışık demetlerine doğru uzattı:</span></p>

    <p class="duz" xml:lang="tr"><span class="duz">– Bu akşam, sen de riske atıldın. Ve hiçbir pişmanlık duymaman gerekiyor. Risk almak lazım. İyinin yararına pislikle uğraşmak. Selametimiz buna bağlı. Gerçek Haçlıların ellerinde kan vardır.</span></p>

    <p class="duz" xml:lang="tr"><span class="duz">Bu cafcaflı vaaz karşısında gülümsemekle yetindim.</span></p>

    <p class="duz" xml:lang="tr"><span class="duz">– Atanmamı isteyeceğim.</span></p>

    <p class="duz" xml:lang="tr"><span class="duz">Luc cebinden bir tomar kâğıt çıkardı.</span></p>

    <p class="duz" xml:lang="tr"><span class="duz">– İşte. Vali tarafından imzalandı. Ekibime hoş geldin.</span></p>

    <p class="duz" xml:lang="tr"><span class="duz">Sinirli sinirli güldüm:</span></p>

    <p class="duz" xml:lang="tr"><span class="duz">– Ne zaman başlıyoruz?</span></p>

    <p class="duz" xml:lang="tr"><span class="duz">– Pazartesi. Otuz üç yaşında: Yeniden doğmak için iyi bir yaş!</span></p>

    <p class="duz" xml:lang="tr"><span class="duz">2000 yılı Noel yemeği birlikteliğimizi pekiştirdi.</span></p>

    <p class="duz" xml:lang="tr"><span class="duz">Başarılarla dolu on iki ay.</span></p>

    <p class="duz" xml:lang="tr"><span class="duz">Ekibimiz, ikili gruplar halinde sekiz polisten oluşuyordu. Yöntemlerimiz farklıydı ve birbirini tamamlıyordu. Ben kuralcı rahibi oynuyordum, sadece elimde sağlam deliller olduğunda tutuklama yapıyor, ancak ne aradığımı bildiğimde arama emri çıkartıyordum. Luc ise hep risk alıyor, şüphelilerin maskesini düşürmek için türlü yöntemler kullanıyordu. Tehdit, şiddet ve tiyatro. Gözaltındaki birini kandırmak için 36’nın bürolarında yalandan doğum günü düzenlemek, cinayetle suçlanan birini korkutmak için kontrol edilemez bir din fanatiğini oynamak, şüpheliyi tutuklamak için elindeki kanıtlarla blöf yapmak ve onu itiraf etmeye zorlamak en fazla tercih ettiği tekniklerdi.</span></p>

    <p class="duz" xml:lang="tr"><span class="duz">Ben bir bukalemundum, ölçülü, açık, çevreye uyum sağlayan. Luc ise bir aktör, bir numaracıydı, sürekli çalım satardı. Yalan söylüyor, hile yapıyor, dövüyor ve gerçeği ortaya çıkarıyordu. Bu durumun tadına varıyordu. Kazanmak için kendi öğretisine ihanet ediyor, düşmanın silahlarını kullanıyor, şeytanı alt etmek için şeytan oluyordu! Tanrısına hizmet etmek için çürümeyi göze almış kurban rolünü seviyordu. Bizim ekibin aydınlattığı olay sayısı arttıkça o da günahlarından arınıyordu. Bu sayede ekibimiz Cinayet Masası’nın en başarılı ekibiydi.</span></p>

    <p class="duz" xml:lang="tr"><span class="duz">Bana gelince, artık boş hayaller peşinde koşmuyordum. Uzun süreden beri Katolik edebim paramparçaydı. Üzerine sıçratmadan boka çomak sokmak imkânsızdı. Yalan söylemeden veya şiddet uygulamadan itiraf ettirmek imkânsızdı. Ama benim davranış biçimim de asla kabullenilemezdi; bunlar benim öncelikli yöntemlerim değildi ve bunlara başvurduğumda sonuç hep vicdan azabı oluyordu.</span></p>

    <p class="duz" xml:lang="tr"><span class="duz">Bu iki durum arasında bir denge kurmuştuk. Ve bu denge, dostluk sayesinde miligramla ayarlanıyordu. Yeniyetmeyken nasıl birbirimizi bulduysak, yetişkin olduğumuzda da bulmuştuk.</span></p>

    <p class="duz" xml:lang="tr"><span class="duz">Aynı mizah duygusu, aynı iş tutkusu, aynı dini coşku.</span></p>

    <p class="duz" xml:lang="tr"><span class="duz">Meslektaşlarımız bizi takdir ediyordu. Gerçi Luc’ün tuhaflıklarına, fırlayan adrenalinine, karanlık yanlarına, kendini ifade edişindeki garipliklere katlanmaları da gerekiyordu. Suç oranı yükseldikçe, cinayet vakaları arttıkça şeytanın etkisinden, satanın hâkimiyetinden söz ediyordu. Bazen bir müdahale anında, sanki bir şeytan çıkarma ayinindeymiş gibi yüksek sesle dua ediyordu.</span></p>

    <p class="duz" xml:lang="tr"><span class="duz">Benim durumum da aslında pek iç açıcı sayılmazdı; metalik seslerden ürküyor, arabanın telsizinden yayılan cızırtılara alerji duyuyordum. İnsanların yağlı yemekler yediği ve sert içkiler içtiği bir dünyada sadece pirinçle besleniyor, gün boyu yeşil çay içiyordum.</span></p>

    <p class="duz" xml:lang="tr"><span class="duz">Elde ettiğimiz sonuçlar mükemmeldi.</span></p>

    <p class="duz" xml:lang="tr"><span class="duz">Bir yılda, otuzdan fazla tutuklama. 36’nın koridorlarında hep aynı şaka vardı: “Suç oranı artıyor mu? Hayır: Bizim sofular onların hakkından geldi!” Sofu. Bu lakabı seviyorlardı. Farklı ve demode görünüşümüzü seviyorlardı. Her şeyden önce takım olmamızı seviyorlardı. Ama her zamanki gibi başarının bedeli ayrılık oldu.</span></p>

    <p class="duz-ilk-paragraf" xml:lang="tr"><span class="italik">2002 başı.</span></p>

    <p class="duz" xml:lang="tr"><span class="duz">Luc Soubeyras ve Mathieu Durey, resmen yüzbaşılığa terfi ettirildi. Luc Ahlak Masası’nın başına atandı, ben Cinayet Masası’nın başına. Kâğıt üzerinde daha fazla sorumluluk ve daha yüksek bir maaş, sahada ise her birimizin sorumluluğunda pek çok ekip demekti bu.</span></p>

    <p class="duz" xml:lang="tr"><span class="duz">Birbirimize veda edecek zamanımız bile olmadı, vakalar bizi bekliyordu. Yine de öğle yemeklerine devam edeceğimize, hafta sonlarını Vernay’de birlikte geçireceğimize söz verdik.</span></p>

    <p class="duz-son-paragraf-2" xml:lang="tr"><span class="duz">Üç ay sonra, 36’nın avlusunda karşılaştık, ama birbirimizi görmedik.</span></p>
  </div>
</body>
</html>