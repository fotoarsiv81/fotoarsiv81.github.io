<html xmlns="http://www.w3.org/1999/xhtml">
<head>
  <title>28.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x28">
    <h1 class="bolum-ismi" id="toc-anchor" xml:lang="tr"><span class="bolum-ismi">28</span></h1>

    <p class="duz" xml:lang="tr"><span class="duz">– Valleret adında bir adli tabip mi? Hiç duymadım.</span></p>

    <p class="duz" xml:lang="tr"><span class="duz">Güneybatı yönüne, Jean-Minjoz Hastanesi’nin bulunduğu Planois Mahallesi’ne doğru gidiyordum. Svendsen’i aramıştım. Fransa’nın, hatta Avrupa’nın belli başlı adli tabiplerinin hepsini tanırdı. Böyle bir uzmanı, Parisli bir “şahsiyeti” duymamış olması imkânsızdı. Saphiro ayrıca bir “sıkıntı”dan söz etmişti. Belki de Valleret, Paris’te bir başka uzmanlık alanında faaliyet gösteriyordu. Adli tabiplik kimi zaman kaçak yaşayanlar için bir paravan olabilirdi.</span></p>

    <p class="duz" xml:lang="tr"><span class="duz">– Besançon’daki Jean-Minjoz Hastanesi’ndeyim. Bilgi toplayabilir misin? Sanıyorum Paris’le ilgili bazı sorunları var.</span></p>

    <p class="duz" xml:lang="tr"><span class="duz">– Sakın dolabında bir ceset olmasın?</span></p>

    <p class="duz" xml:lang="tr"><span class="duz">– Çok komiksin. Araştıracaksın, değil mi? Acil bir durum.</span></p>

    <p class="duz" xml:lang="tr"><span class="duz">Svendsen güldü:</span></p>

    <p class="duz" xml:lang="tr"><span class="duz">– Hiç kuşkun olmasın, tontonum.</span></p>

    <p class="duz" xml:lang="tr"><span class="duz">Cep telefonumu kapattım ve kampüsün otoparkına girdim. Hastane, dar pencereleri olan, ellili yıllardan kalma, iç karartıcı beton bir binaydı. Birinci katta pankartlar asılıydı: “BASKIYA HAYIR!”, “BASKI DEĞİL, MADDİ DESTEK!”</span></p>

    <p class="duz" xml:lang="tr"><span class="duz">Beklerken bir sigara yaktım. Dakikaları sayıyordum. Elimi çabuk tutmalıydım: Yüzbaşı Sarrazin beni böyle rahat bırakmazdı. Sadece izlemekle yetinmeyecekti, ama ben de harekete geçmek için bazı konularda ona güveniyordum. Belki Valleret’yi çoktan aramıştı bile... Çalan telefonumla irkildim.</span></p>

    <p class="duz" xml:lang="tr"><span class="duz">– Senin şu adam, cesetlerden başka bir şeyle ilgilenmiyor.</span></p>

    <p class="duz" xml:lang="tr"><span class="duz">Saatime baktım. Svendsen, altı dakikadan az bir süre zarfında gerekli bilgiyi toplamıştı.</span></p>

    <p class="duz" xml:lang="tr"><span class="duz">– Önceleri bir ortopedistmiş. Vasat bir uzman. Ama depresyona girmiş. Saçma sapan davranışlarda bulunmaya başlamış. Ardından da kötü bir ameliyat.</span></p>

    <p class="duz" xml:lang="tr"><span class="duz">– Yani?</span></p>

    <p class="duz" xml:lang="tr"><span class="duz">– Bir çocuk. Enfeksiyon. Valleret elinde bisturiyle uyuyakalmış ve bir kası kesmiş. Çocuk da sakat kalmış.</span></p>

    <p class="duz" xml:lang="tr"><span class="duz">– Nasıl uyumuş olabilir ki?</span></p>

    <p class="duz" xml:lang="tr"><span class="duz">– İçki içiyormuş ve anksiyolitikler kullanıyormuş. Bu şekilde ameliyata girmek pek...</span></p>

    <p class="duz" xml:lang="tr"><span class="duz">– Peki sonra?</span></p>

    <p class="duz" xml:lang="tr"><span class="duz">– Ailesi şikâyetçi olmuş. Klinik olayı örtbas etmiş, ama Valleret kaçıp saklanmak zorunda kalmış. Sonra adli tıp formasyonu almış ve işte şimdi de Besançon’da. Boşanmış, beş kuruşu yokmuş, kullandığı haplardan çökmüş bir durumdaymış. Araf olarak adli tıbbı seçmiş biri daha. Yine de, ölü doktorluğu en asil yöntem, çünkü canlıların ruhlarını tedavi ediyor ve...</span></p>

    <p class="duz" xml:lang="tr"><span class="duz">Bu lirik vaazı yarıda kestim:</span></p>

    <p class="duz" xml:lang="tr"><span class="duz">– Kliniğin adı? Tarih?</span></p>

    <p class="duz" xml:lang="tr"><span class="duz">– Albert Kliniği. 1999.</span></p>

    <p class="duz" xml:lang="tr"><span class="duz">Svendsen’e teşekkür ettim.</span></p>

    <p class="duz" xml:lang="tr"><span class="duz">– Olayın ayrıntılı bir raporunu istiyorum, diye lafı çevirdi. Boktan bir şeye bulaştığından eminim. Bu senin ilgi alanın. Ama Valleret’nin kadavranın “k”sinden anladığını sanmıyorum. Ya doğuştan ölülerin dilinden anlarsın ya da anlamazsın. Ben...</span></p>

    <p class="duz" xml:lang="tr"><span class="duz">– Seni ararım.</span></p>

    <p class="duz" xml:lang="tr"><span class="duz">İçavluyu hızlı adımlarla geçtim. Ana kapının üzerinde bir başka pankart daha vardı: “SAĞLIĞINIZ REHİN ALINAMAZ!” Morg-3’teydi. Grevdeki hemşirelere hiç bakmadan asansöre doğru ilerledim.</span></p>

    <p class="duz" xml:lang="tr"><span class="duz">Bodrumda, sıcaklık en az on derece daha düşüktü. Koridor tamamen boştu ve yönlendirici tek levha bile yoktu. İçgüdüsel olarak, sağ tarafa yöneldim. Zeminde, siyah borular uzayıp gidiyordu; duvar boyunca, dip kısımların sıvası dökülmüş, maviye çalan çıplak beton görünüyordu. Bir makine gürültüsü geliyordu.</span></p>

    <p class="duz" xml:lang="tr"><span class="duz">Birkaç adım daha attım, solda, küçük bir salon vardı. Koltuklar, alçak bir masa. Tam karşısında çift kanatlı, lombozlu bir çarpan kapı yer alıyordu. Duvarların birinde, büyük bir kır resmi asılıydı. Salona sevimli bir hava katmak için boşa bir çaba. İçeriye antiseptik, kahve ve çamaşırsuyu kokusu hâkimdi. Yüzücülerin cesetler olduğu, bir havuzun soyunma odasını hayal ettim.</span></p>

    <p class="duz" xml:lang="tr"><span class="duz">Çarpan kapıdan tekerlekli bir sedye çıktı. İriyarı bir hastabakıcı sedyenin üzerine eğilmişti. Bir Viking gibi saçını atkuyruğu yapmıştı ve üzerinde plastik bir önlük vardı.</span></p>

    <p class="duz" xml:lang="tr"><span class="duz">– Ne istemiştiniz, Bayım?</span></p>

    <p class="duz" xml:lang="tr"><span class="duz">Sesi, barbar görünümüyle tezat oluşturacak kadar yumuşaktı. Matemdeki ailelerle konuşma alışkanlığı olan biri olmalıydı.</span></p>

    <p class="duz" xml:lang="tr"><span class="duz">– Doktor Valleret’yi görmek istiyorum.</span></p>

    <p class="duz" xml:lang="tr"><span class="duz">– Doktor ziyaretçi kabul etmiyor. Ben...</span></p>

    <p class="duz" xml:lang="tr"><span class="duz">Israr etmek yerine kimliğimi uzattım. Çarpan kapı bu kez ters yöne açıldı ve adam beni sedyeyle baş başa bırakarak ortadan yok oldu. Birkaç saniye sonra, ağzında sigarasıyla, uzun boylu, hafifçe kambur bir tip belirdi. Bakışları kuşku doluydu.</span></p>

    <p class="duz" xml:lang="tr"><span class="duz">– Kimsiniz? Sizi tanımıyorum.</span></p>

    <p class="duz" xml:lang="tr"><span class="duz">– Yüzbaşı Durey, Cinayet Masası, Paris. Simonis cinayetiyle ilgileniyorum.</span></p>

    <p class="duz" xml:lang="tr"><span class="duz">Kapının pervazına dayandı ve kapı kanadının gidiş gelişi durdu.</span></p>

    <p class="duz" xml:lang="tr"><span class="duz">– Jandarmanın haberi var mı?</span></p>

    <p class="duz" xml:lang="tr"><span class="duz">Cevap vermeden ona yaklaştım. Boyu benim boyuma yakındı. Önü açık önlüğü leke içindeydi ve sigarasını, suratının bir kısmını çarpıtarak, dudaklarının kenarında tuhaf bir tutuş biçimi vardı. Şu ana kadar söylediğim yalanlar bana şans getirmemişti. Açık oynamaya karar verdim:</span></p>

    <p class="duz" xml:lang="tr"><span class="duz">– Doktor, bu bölgede hiçbir yetkim yok. Yargıç Magnan beni kovdu, Yüzbaşı Sarrazin açıkça tehdit etti. Ama yine de, Sylvie Simonis’in cesediyle ilgili her şeyi öğrenmeden bu şehri terk etmeyeceğim.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Bu olay bir dostumu ilgilendiriyordu. Bir meslektaş.</span></p>

    <p class="duz" xml:lang="tr"><span class="duz">– Adı ne?</span></p>

    <p class="duz" xml:lang="tr"><span class="duz">– Luc Soubeyras.</span></p>

    <p class="duz" xml:lang="tr"><span class="duz">– Bu adı hiç duymadım.</span></p>

    <p class="duz" xml:lang="tr"><span class="duz">Valleret, pervaza dayalı elini indirdi. Suratından ikiyüzlülük, sinsilik akıyordu. Devam ettim:</span></p>

    <p class="duz" xml:lang="tr"><span class="duz">– Size birkaç soru sorabilir miyim?</span></p>

    <p class="duz" xml:lang="tr"><span class="duz">– Hayır, kesinlikle. Kapı arkanızda.</span></p>

    <p class="duz" xml:lang="tr"><span class="duz">– Sizinle ilgili bilgi topladım. Albert Kliniği. 1999.</span></p>

    <p class="duz" xml:lang="tr"><span class="duz">– Ya öyle mi? dedi gülümseyerek. Hastalarımı korkutmak mı istiyorsunuz yoksa?</span></p>

    <p class="duz" xml:lang="tr"><span class="duz">– Besançon küçük bir şehir. İmajınız zedelenebilir, eğer ben...</span></p>

    <p class="duz" xml:lang="tr"><span class="duz">Bir kahkaha attı:</span></p>

    <p class="duz" xml:lang="tr"><span class="duz">– İmajım mı? Sigarasını yere atıp ezdi. Burnunuz iyi koku almıyor, dostum.</span></p>

    <p class="duz" xml:lang="tr"><span class="duz">Yeniden suratını asmıştı. Sanki bir şey düşünüyormuş gibi dalgındı.</span></p>

    <p class="duz" xml:lang="tr"><span class="duz">– İmajım mı? Bu kavram benim için uzun süreden beri bir şey ifade etmiyor...</span></p>

    <p class="duz" xml:lang="tr"><span class="duz">İçgüdüsel bir davranış: bu herif umutsuz, edep kurallarını hiçe sayan bir adamı oynuyordu, ama hâlâ çok çabuk sinirleniyordu. Belki de açık yürekli ve samimi davranmak onu etkileyebilir, kapıyı açabilirdi.</span></p>

    <p class="duz" xml:lang="tr"><span class="duz">– Luc Soubeyras benim en iyi dostum, dedim yüksek sesle. Şu an komada, intihara teşebbüs etti. O bir Katolik ve bu davranışı gerçekten anlaşılmaz bir şey. Son aylarda Simonis cinayetini soruşturuyordu. Belki de bu dosya onu umutsuzluğa sürükledi.</span></p>

    <p class="duz" xml:lang="tr"><span class="duz">– Olabilir.</span></p>

    <p class="duz" xml:lang="tr"><span class="duz">Titredim. İlk kez biri, benim “öldüren vaka” düşünceme katılmıştı. Valleret doğruldu. Konuşacaktı, ama onu biraz daha iteklemeliydim.</span></p>

    <p class="duz" xml:lang="tr"><span class="duz">– Size göre, Sylvie Simonis intihar etmiş olabilir mi?</span></p>

    <p class="duz" xml:lang="tr"><span class="duz">– İntihar mı? Bana yan yan baktı. Hayır. Maruz kaldığı şeyi kendine yapabileceğini düşünmüyorum.</span></p>

    <p class="duz" xml:lang="tr"><span class="duz">– Öyleyse bu bir cinayet.</span></p>

    <p class="duz" xml:lang="tr"><span class="duz">Bir hareketle kapıyı itti ve geçmemi işaret etti:</span></p>

    <p class="duz-son-paragraf-2" xml:lang="tr"><span class="duz">– Dünya üzerinde bugüne dek görülmemiş türden, en çılgını, en titizi.</span></p>
  </div>
</body>
</html>