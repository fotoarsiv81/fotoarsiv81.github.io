<html xmlns="http://www.w3.org/1999/xhtml">
<head>
  <title>72.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x72">
    <h1 class="bolum-ismi" id="toc-anchor" xml:lang="tr"><span class="bolum-ismi">72</span></h1>

    <p class="duz" xml:lang="tr"><span class="duz">Lourdes eski paraların üzerindeki yıpranmış bir figür gibiydi.</span></p>

    <p class="duz" xml:lang="tr"><span class="duz">Tepelere çevrili, sivri kayalıkların etrafına inşa edilmiş bu kutsal şehir oldukça küçüktü. Her şey, daha çok çayı andıran bir nehrin yakınına sıkıştırılmıştı. Yüksek çan kulesiyle kocaman bazilikasına, modern ve büyük kiliselerine ve şapellerine rağmen, kostümü oynadığı role dar geliyor gibiydi. Bütün ibadet yerleri bu şehirde hep bir aradaydı. Lourdes, bir sığırı yutmuş kurbağaya benziyordu.</span></p>

    <p class="duz-ilk-paragraf" xml:lang="tr"><span class="italik">Saat 09:00.</span></p>

    <p class="duz" xml:lang="tr"><span class="duz">Buraya daha önce de gelmiştim, yeniyetmeyken, okulla birlikte; Sèze, Lourdes’a birkaç kilometre mesafedeydi. O tarihten bu yana da bir daha uğramamıştım. Batıl inançların inançla eşit silahlarla savaştığı bu gürültülü yerden hiç hoşlanmıyordum. Bu tür mucizevi şehirleri aptallara, naif Hıristiyanlara ve umutsuzlara bırakmıştım. Ancak bu yargımı da yüksek sesle hiç dile getirmemiştim.</span></p>

    <p class="duz" xml:lang="tr"><span class="duz">Günlerden 1 kasımdı. Şehrin girişindeki park alanında onlarca araba vardı, Avrupa’nın çeşitli ülkelerine ait plakalar. Sezon kapanmadan önceki son Katolik yortusu için gelmişlerdi. Sanatçının son büyük konseri.</span></p>

    <p class="duz" xml:lang="tr"><span class="duz">Kiralık arabamı –yeni bir Audi– park ettim, artık göğe yükselmeye hazırdım! Biçimsiz ve dolambaçlı yollar, hava akımını bir baca gibi çekiyordu. Her yer çeşmeler ve musluklarla doluydu, tıpkı bir termal kenti gibi, ama heykeller ve sunaklar da vardı.</span></p>

    <p class="duz" xml:lang="tr"><span class="duz">Dükkânların vitrinleri hatıra eşyalarla dolup taşıyordu. Bakire Meryem heykelleri, mavi kemeri ve ayaklarının dibindeki iki sarı gülle Bernadette resimleri, yaklaşıp uzaklaştıkça gözlerini açıp kapayan İsa figürleri. Ve tabii ki, kaynaktan elde edilmiş çeşitli ürünler. Lourdes suyuyla doldurulmuş şişeler, Lourdes suyuyla yapılmış şekerlemeler, Meryem Ana biçiminde küçük şişeler...</span></p>

    <p class="duz" xml:lang="tr"><span class="duz">Şehirden bir uğultu yükseliyordu. İlahiler. Ayin başlamıştı. Biraz daha ilerledim, tepedeki bazilika ile Massabielle mağarasına doğru. Başpiskoposluk fazla uzakta olmamalıydı. İlk hedefim Lourdes piskoposu Monsenyör Perrier’yi sorgulamaktı. Ardından, Agostina’yı takip etmiş olan doktorla konuşmak için Tıbbi Müşahede Ofisi’ne gidecektim.</span></p>

    <p class="duz" xml:lang="tr"><span class="duz">Ayine geç kalmış birkaç kişinin yanından geçtim. Tekerlekli bir sandalyenin etrafında toplanmış aileler, hızlı hızlı yürüyen hemşireler, soluk soluğa kalmış, cüppeleri rüzgârda savrulan rahipler. Son sokağın ucundaki, ayin yerini bakar bakmaz fark ettim. Gözlerim doluverdi.</span></p>

    <p class="duz" xml:lang="tr"><span class="duz">Dev bazilikanın dibinde binlerce mümin hareketsiz duruyordu, bütün gözler, sarmaşıklar ve mumlarla kaplı, Meryem Ana’nın göründüğü mağaranın girişine çevriliydi. Pankartlar, dövizler havada şaklıyordu. “</span><span class="italik">Peregrinos de un ida</span><span class="duz">”, “</span><span class="italik">Pilger für einen Tag</span><span class="duz">”, “</span><span class="italik">Polka missa</span> <span class="italik">Katolik</span><span class="duz">”.</span></p>

    <p class="duz" xml:lang="tr"><span class="duz">Farklı tarikatlara mensup din adamları da vardı: siyah entarileriyle Benediktenler, ham bezden cüppeleriyle Cîteaux rahipleri, dazlak kafalarıyla Chartres keşişleri, kırmızı ve mavi haçlarıyla Saint-Trinité rahipleri. Gök mavisi çizgili beyaz tülleriyle Rahibe Teresa’nın savaşçı kızları veya diğer gruplara göre sayıca az da olsa, omuzlarında Kızılhaç bulunan siyah mantolarıyla, “görünmez nöbetçiler” de denilen, Kudüs Kutsal Mezar Kadınları.</span></p>

    <p class="duz" xml:lang="tr"><span class="duz">Kalabalık koro halinde</span> <span class="italik">Ave Maria</span><span class="duz">’yı söylemeye başlamıştı. Evrensel bir inancın yükseldiği bu kalabalığı hayranlıkla seyrediyordum.</span></p>

    <p class="duz" xml:lang="tr"><span class="duz">İşi başından aşkınmış gibi görünen cüppeli bir adam önümden geçti. Sırtı ayine dönüktü. Şüphesiz bu şehrin rahibiydi. İşaret ettim.</span></p>

    <p class="duz" xml:lang="tr"><span class="duz">– Özür dilerim, piskoposun konutunu arıyorum.</span></p>

    <p class="duz" xml:lang="tr"><span class="duz">– Monsenyör Perrier mi?</span></p>

    <p class="duz" xml:lang="tr"><span class="duz">– Onu hemen görmem gerekiyor.</span></p>

    <p class="duz" xml:lang="tr"><span class="duz">Omzunun üstünden geriye, kiliseye doğru baktı.</span></p>

    <p class="duz" xml:lang="tr"><span class="duz">– Bugün biraz zor. Gördüğünüz gibi ayin var.</span></p>

    <p class="duz" xml:lang="tr"><span class="duz">Polis kimliğimi çıkardım:</span></p>

    <p class="duz" xml:lang="tr"><span class="duz">– Acil bir durum.</span></p>

    <p class="duz" xml:lang="tr"><span class="duz">Alnı kırıştı. Gerçekten umurunda değildi.</span></p>

    <p class="duz" xml:lang="tr"><span class="duz">– Ayinin bitmesini beklemeniz gerekiyor.</span></p>

    <p class="duz" xml:lang="tr"><span class="duz">– Konut nerede?</span></p>

    <p class="duz" xml:lang="tr"><span class="duz">– Tepenin üstünde, biraz yukarıda.</span></p>

    <p class="duz" xml:lang="tr"><span class="duz">– Onu orada bekleyeceğim.</span></p>

    <p class="duz" xml:lang="tr"><span class="duz">– Piskoposluk şalesini salık veririm. Parkın ucunda. Ben mağaraya gidiyorum. Orada beklediğinizi söyleyeceğim.</span></p>

    <p class="duz" xml:lang="tr"><span class="duz">Yola koyuldum. Gri gökyüzü nemli asfalta vuruyor, sürekli değişen yansımalar oluşturuyordu.</span></p>

    <p class="duz" xml:lang="tr"><span class="duz">Parkın demir kapısından girdim, burada bekleyebilecek kadar sabrım olmadığını biliyordum. Bir koşu Tıbbi Müşahede Ofisi’ne mi gitmeliydim? Bahçeyi geçtim ve şaleyi buldum, bir tür rahip evi gibi bir şeydi.</span></p>

    <p class="duz" xml:lang="tr"><span class="duz">Hole girdim. Alçı duvarlar, kapının tam karşısında kocaman bir haç, ahşap bir bank. Oturdum ve bir sigara yaktım.</span></p>

    <p class="duz" xml:lang="tr"><span class="duz">Koridorun ucunda bir kapı çarptı.</span></p>

    <p class="duz" xml:lang="tr"><span class="duz">Bir cep telefonuyla bağıra çağıra konuşan bir rahip belirdi:</span></p>

    <p class="duz" xml:lang="tr"><span class="duz">– Uzmanlarım iki saat içinde burada olacak. Mademki siz dosyayı yollamıyorsunuz gelip ben alacağım. Ofis açık, değil mi?</span></p>

    <p class="duz" xml:lang="tr"><span class="duz">Geçmesi için kenara çekildim. Birden TMO’yla, Tıbbı Müşahede Ofisi’yle konuştuğunu anladım. Peşine takıldım ve telefonunu kapatınca seslendim.</span></p>

    <p class="duz" xml:lang="tr"><span class="duz">Adam durdu, öfkeli görünüyordu. Bernanos’un romanlarından fırlamış gibiydi. Çukurlaşmış yanaklar, mutaassıp bakışlar, giyilmekten parlamış bir cüppe. TMO’nun bugün açık olup olmadığını sordum. Başını “evet” dercesine salladı. Ekledim:</span></p>

    <p class="duz" xml:lang="tr"><span class="duz">– Siz oraya gidiyorsunuz, öyle değil mi? Benim de gitmem gerekiyor.</span></p>

    <p class="duz" xml:lang="tr"><span class="duz">Beni tepeden tırnağa süzdü, kötü bakışlı biriydi.</span></p>

    <p class="duz" xml:lang="tr"><span class="duz">– Kimsiniz?</span></p>

    <p class="duz" xml:lang="tr"><span class="duz">– Polis. Resmen tanınmış bir mucize vakasını soruşturuyorum.</span></p>

    <p class="duz" xml:lang="tr"><span class="duz">– Hangisi?</span></p>

    <p class="duz" xml:lang="tr"><span class="duz">– Agostina Gedda. Ağustos 1984.</span></p>

    <p class="duz" xml:lang="tr"><span class="duz">– Agostina hakkında konuşabileceğiniz birini bulamazsınız.</span></p>

    <p class="duz" xml:lang="tr"><span class="duz">– Tam tersine ben dosyanın tümünü almayı düşünüyorum. Monsenyör Perrier’yi ve olayı takip eden doktoru sorgulamayı da.</span></p>

    <p class="duz" xml:lang="tr"><span class="duz">Adam sırıttı. Derisinin altında kemikleri oynuyordu:</span></p>

    <p class="duz" xml:lang="tr"><span class="duz">– Kimse size işin özünden bahsetmez.</span></p>

    <p class="duz" xml:lang="tr"><span class="duz">– Siz bile mi?</span></p>

    <p class="duz" xml:lang="tr"><span class="duz">Adam bana doğru yaklaştı. Cüppesi küf kokuyordu:</span></p>

    <p class="duz" xml:lang="tr"><span class="duz">– Şeytan. Agostina, Şeytan tarafından hayata döndürüldü.</span></p>

    <p class="duz" xml:lang="tr"><span class="duz">Bir şeytan meraklısı daha. Tam düşündüğüm gibi. İronik bir ses tonuyla sordum:</span></p>

    <p class="duz" xml:lang="tr"><span class="duz">– Lourdes’da Şeytan; bir çıkar çatışması mı var?</span></p>

    <p class="duz" xml:lang="tr"><span class="duz">Rahip ağır ağır kafasını salladı. Küçümseme ve acıma arası bir gülümseme vardı yüzünde:</span></p>

    <p class="duz" xml:lang="tr"><span class="duz">– Tam tersine. Şeytan buraya yandaş toplamak için geldi. Zayıflık, hastalık, umutsuzluk; onun en sevdiği şeyler. Lourdes, onun mucizeleri için bir pazaryeri. İnsanlar burada her şeye inanmaya hazır.</span></p>

    <p class="duz" xml:lang="tr"><span class="duz">– Agostina vakasını kim takip etti?</span></p>

    <p class="duz" xml:lang="tr"><span class="duz">– Dr. Pierre Bucholz.</span></p>

    <p class="duz" xml:lang="tr"><span class="duz">– Hâlâ TMO’da mı çalışıyor?</span></p>

    <p class="duz" xml:lang="tr"><span class="duz">– Hayır. Emekli oldu. Daha doğrusu emekli edildi.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Bir polis için biraz ağırsınız. O, her şeyin en yakın görgü tanığıydı, anlıyor musunuz? Tedirgin olmuştu.</span></p>

    <p class="duz" xml:lang="tr"><span class="duz">– Onu nerede bulabilirim?</span></p>

    <p class="duz" xml:lang="tr"><span class="duz">– Tarbes yolu üzerinde. D507 karayolunu kullanın. Mirel kasabasından hemen önce, ahşap büyük bir ev.</span></p>

    <p class="duz" xml:lang="tr"><span class="duz">– Teşekkür ederim.</span></p>

    <p class="duz" xml:lang="tr"><span class="duz">Çevresini dolandım. Beni kolumdan tuttu:</span></p>

    <p class="duz" xml:lang="tr"><span class="duz">– Dikkatli olunuz. Bu işle ilgilenen bir tek siz değilsiniz.</span></p>

    <p class="duz" xml:lang="tr"><span class="duz">– Ne demek istiyorsunuz?</span></p>

    <p class="duz" xml:lang="tr"><span class="duz">– Buraya geldiler, onlar da.</span></p>

    <p class="duz" xml:lang="tr"><span class="duz">– Kimler?</span></p>

    <p class="duz" xml:lang="tr"><span class="duz">– Şeytan’ın mucizesini yaşamış olanları arıyorlar. Tahmin edebileceğinizden çok daha tehlikeliler. Kuralları var, buyruk alıyorlar.</span></p>

    <p class="duz" xml:lang="tr"><span class="duz">– Onları kim yönlendiriyor? Kim emir veriyor.</span></p>

    <p class="duz" xml:lang="tr"><span class="duz">– Karanlıkların içinde bir sürü cephe var. Her birinin de farklı misyonu.</span></p>

    <p class="duz" xml:lang="tr"><span class="duz">– Ne tür bir misyon?</span></p>

    <p class="duz" xml:lang="tr"><span class="duz">– İtaat etmek zorundalar. Belirli bir kuralları yok, anlıyor musunuz?</span></p>

    <p class="duz" xml:lang="tr"><span class="duz">– Söylediklerinizin tek bir kelimesini bile anlamadım. Siz kimden söz ediyorsunuz, Tanrı aşkına?</span></p>

    <p class="duz" xml:lang="tr"><span class="duz">Bana acıyan gözlerle baktı:</span></p>

    <p class="duz" xml:lang="tr"><span class="duz">– Hiçbir şey bilmiyorsunuz. Bir kör gibi ilerliyorsunuz.</span></p>

    <p class="duz" xml:lang="tr"><span class="duz">Bu uğursuz herif sinirime dokunmaya başlamıştı:</span></p>

    <p class="duz" xml:lang="tr"><span class="duz">– Bana cesaret verdiğiniz için teşekkür ederim.</span></p>

    <p class="duz" xml:lang="tr"><span class="duz">– Vazgeçiniz. Onların bölgesinde yürüyorsunuz!</span></p>

    <p class="duz" xml:lang="tr"><span class="duz">Bu sözleri söyledikten sonra bir patikaya saptı ve ağaçların gölgesinde kayboldu. Birkaç saniye boyunca grimsi cüppesinin arkasından baktım. Yaptığı ikazı anlamasam da rahibin bahsettiği kişilerin katiller olduğundan emindim.</span></p>

    <p class="duz-son-paragraf-2" xml:lang="tr"><span class="duz">Işıksızları arayan ve bu uğurda, yollarına çıkan herkesi yok etmeye hazır adamlar.</span></p>
  </div>
</body>
</html>