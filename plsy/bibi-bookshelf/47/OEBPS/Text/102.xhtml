<html xmlns="http://www.w3.org/1999/xhtml">
<head>
  <title>102.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x102">
    <h1 class="bolum-ismi" id="toc-anchor" xml:lang="tr"><span class="bolum-ismi">102</span></h1>

    <p class="duz" xml:lang="tr"><span class="duz">Mesajlarıma baktım. Corine Magnan aramıştı. Nihayet. Morgun avlusunda numarasını tuşladım, hafiften bir yağmur vardı.</span></p>

    <p class="duz" xml:lang="tr"><span class="duz">– Sizi oldukça geç aradım, diye lafa girdi, kusura bakmayın. Paris’te günlerim çok dolu geçiyor. Sizin için ne yapabilirim? Pek fazla bir şey olmadığını düşünsem de beni korkutuyor. Aslında sizinle konuşmaya yetkim de yok.</span></p>

    <p class="duz" xml:lang="tr"><span class="duz">Ses tonundan anlaşılıyordu. Beyaz bayrağı çektim.</span></p>

    <p class="duz" xml:lang="tr"><span class="duz">– Size yardım teklifinde bulunmak istiyordum.</span></p>

    <p class="duz" xml:lang="tr"><span class="duz">– Durey, sizden rica ediyorum: Bu işten uzak durunuz. Jura’daki faaliyetlerinizi görmezden geldim, zaten. Bu işte hiçbir yasal yetkinizin olmadığını hatırlatmak isterim.</span></p>

    <p class="duz" xml:lang="tr"><span class="duz">Sesi son derece soğuktu, ama bunun bir savunma sistemi olduğunu biliyordum. Paris’te hiçbir desteği yoktu, tek başınaydı, üstelik Adli Polis’in en iyi adamları tarafından çevrelenmişti, Corine Magnan kendini göstermek için tırnaklarını çıkarıyordu.</span></p>

    <p class="duz" xml:lang="tr"><span class="duz">– Tamam, dedim, uzlaşmacı bir ses tonuyla. Bana sadece bu sabah hastanede ne aradığınızı söyleyiniz. Siz Sylvie Simonis cinayeti dosyasıyla ilgileniyorsunuz; Luc’le ne alakası var?</span></p>

    <p class="duz" xml:lang="tr"><span class="duz">Kısa bir sessizlik oldu. Ne söylemesi gerektiğini düşünüyordu. Sonunda konuştu:</span></p>

    <p class="duz" xml:lang="tr"><span class="duz">– Soubeyras’nın deneyimi benim soruşturmama bir ipucu olabilir.</span></p>

    <p class="duz" xml:lang="tr"><span class="duz">– Yani siz de bu Şeytan’ın esiri olma söylemlerine inanıyor musunuz?</span></p>

    <p class="duz" xml:lang="tr"><span class="duz">– Benim neye inandığımın bir önemi yok. Beni ilgilendiren davamın başoyuncularının travmalarının etkisi.</span></p>

    <p class="duz" xml:lang="tr"><span class="duz">– Açık olunuz. Hangi başoyuncular?</span></p>

    <p class="duz" xml:lang="tr"><span class="duz">– Benim dosyamdaki en önemli şüpheli Manon Simonis. Bu genç kadın Luc Soubeyras’yla aynı deneyimi yaşamış olabilir. 1988’de, komadayken.</span></p>

    <p class="duz" xml:lang="tr"><span class="duz">– Manon’un bununla ilgili bir anısı yok.</span></p>

    <p class="duz" xml:lang="tr"><span class="duz">– Bu onun negatif bir NDE yaşamadığını göstermez.</span></p>

    <p class="duz" xml:lang="tr"><span class="duz">– Onun böyle bir deneyim yaşadığını ve bu deneyimin onu bir katile dönüştürdüğünü varsayalım, ancak hâlâ anlaşılması zor bir şey var, neden böyle bir şey yapsın?</span></p>

    <p class="duz" xml:lang="tr"><span class="duz">– İntikam.</span></p>

    <p class="duz" xml:lang="tr"><span class="duz">– Kimden?</span></p>

    <p class="duz" xml:lang="tr"><span class="duz">– Benimle oyun oynamayı bırakınız. Siz de, benim kadar, annesinin onu 1988’de öldürmeye teşebbüs ettiğini biliyorsunuz. Manon, bunu söylemese bile, hatırlıyor olabilir.</span></p>

    <p class="duz" xml:lang="tr"><span class="duz">Suratımın karıncalandığını hissediyordum. Corine Magnan, dosyayla ilgili olarak düşündüğümden çok daha fazlasını biliyordu. Kuşkucu bir ses tonuyla devam ettim:</span></p>

    <p class="duz" xml:lang="tr"><span class="duz">– Bırakınız size özetleyeyim. Manon, boğulma esnasında negatif bir NDE yaşamış olabilir. Ancak bu deneyim, onu, öldürmek için on dört yıl bekleyen intikamcı bir canavara nasıl yavaş yavaş dönüştürmüş olabilir?</span></p>

    <p class="duz" xml:lang="tr"><span class="duz">– Bu bir varsayım.</span></p>

    <p class="duz" xml:lang="tr"><span class="duz">– Ve sizin elinizdeki tek ipucu da, Luc Soubeyras’nın yaşadığı bu şok sanırım, öyle değil mi?</span></p>

    <p class="duz" xml:lang="tr"><span class="duz">– Ve onun yaşadığı değişim.</span></p>

    <p class="duz" xml:lang="tr"><span class="duz">– İnsanları tutuklamak için somut deliller gerekir.</span></p>

    <p class="duz" xml:lang="tr"><span class="duz">– Zaten bu sebeple, henüz kimseyi tutuklamadım.</span></p>

    <p class="duz" xml:lang="tr"><span class="duz">– Manon’u yeniden sorgulamak istiyor musunuz?</span></p>

    <p class="duz" xml:lang="tr"><span class="duz">– Besançon’a dönmeden önce onunla konuşmak isterim, evet.</span></p>

    <p class="duz" xml:lang="tr"><span class="duz">– Buna dayanamaz.</span></p>

    <p class="duz" xml:lang="tr"><span class="duz">– Manon’un bu kadar hanım evladı olduğunu sanmıyorum. Ses tonu hâlâ son derece yumuşaktı. Durey, bu olayda sizin tarafsız davranmanız olanaksız. Eğer gerçekten Manon’a yardım etmek istiyorsanız, bu işten uzak durun. Ortalığı karıştırmaktan başka bir işe yaramıyorsunuz.</span></p>

    <p class="duz" xml:lang="tr"><span class="duz">Sinirlenmeye başlamıştım:</span></p>

    <p class="duz" xml:lang="tr"><span class="duz">– Komadan yeni çıkmış birinin tanıklığını nasıl ciddiye alabilirsiniz? Luc’ü yirmi yıldan beri tanırım. Bu sabahki davranışları hiç de normal değildi.</span></p>

    <p class="duz" xml:lang="tr"><span class="duz">– Anlamamakta ısrar ediyorsunuz. Beni ilgilendiren de zaten onun bu durumu. Negatif bir NDE’nin etkisi. Böyle bir travma, insanı cinayet işlemeye iter mi itmez mi anlamak zorundayım. Manon da, geçici ölümü esnasında benzer bir macera yaşamış olabilir...</span></p>

    <p class="duz" xml:lang="tr"><span class="duz">Durum gitgide açıklığa kavuşuyordu. En iyi dostum, sevdiğim kadının aleyhine tanık olarak kullanılacaktı. Corneille’e özgü bir ikilem. Corine Magnan, beni ikna etmek için devam etti:</span></p>

    <p class="duz" xml:lang="tr"><span class="duz">– Sandığınızdan daha çok şey biliyorum. Agostina Gedda. Raïmo Rihiimäki. Bu tip bir katilin gördüğü ilk cehennemi hayal değil bu.</span></p>

    <p class="duz" xml:lang="tr"><span class="duz">– Size bu vakalardan kim bahsetti?</span></p>

    <p class="duz" xml:lang="tr"><span class="duz">– Luc Soubeyras sadece tanıklık etmedi, bana kendi soruşturma dosyasını da verdi.</span></p>

    <p class="duz" xml:lang="tr"><span class="duz">Uçurumun kenarında bocalamaya başlamıştım. Tüm bunları düşünmem lazımdı. Mırıldandım:</span></p>

    <p class="duz" xml:lang="tr"><span class="duz">– Onun soruşturması, derinliği olmayan bir sürü varsayımdan oluşuyor. Manon’un aleyhine kullanabileceğimiz hiçbir şey yok!</span></p>

    <p class="duz" xml:lang="tr"><span class="duz">– Öyleyse endişelenmenize gerek yok, dedi, alaycı bir ses tonuyla. Yüzbaşı, çok geç oldu. Beni bir daha aramayınız.</span></p>

    <p class="duz" xml:lang="tr"><span class="duz">Bütün ciddiyetimi takınarak sesimi yükselttim, elimde oynayacak tek bir kart kalmıştı:</span></p>

    <p class="duz" xml:lang="tr"><span class="duz">– Hipnoz altındaki bir tanıklık yasal olarak kabul edilemez! Tanığın “özgür ve açık iradesi”ne ne oldu? Ceza hukuku açısından, tanık özgür olmalı.</span></p>

    <p class="duz" xml:lang="tr"><span class="duz">– Hukuk bilginiz olduğunu görüyorum, bu çok güzel, dedi alaycı bir sesle. Ancak size tanıklıktan söz eden oldu mu? Luc Soubeyras’nın anlattıklarını psikiyatrik açıdan kayda değer buluyorum. Luc, kendi isteğiyle tanıklık yaptı. Her şeyden önce onun akli durumunu teyit ettirmem gerekiyor. Bu bağlamda, hipnoz bir sorun teşkil etmiyor. Araştırınız. Bunun başka örnekleri de var.</span></p>

    <p class="duz" xml:lang="tr"><span class="duz">Magnan zafere çok yakındı. Bir şeyler söyleme ihtiyacı duydum:</span></p>

    <p class="duz" xml:lang="tr"><span class="duz">– Soruşturmanızın iskambil kâğıtlarından yapılmış bir şatodan farkı yok.</span></p>

    <p class="duz" xml:lang="tr"><span class="duz">– İyi geceler, Yüzbaşı.</span></p>

    <p class="duz" xml:lang="tr"><span class="duz">Telefonu kapatmıştı. Şaşkın şaşkın cep telefonuma bakakaldım. Beceriksizce davranmıştım, ancak Magnan’ın bana her şeyi söylemediğinden emindim. Bir başka numarayı tuşladım. Foucault.</span></p>

    <p class="duz" xml:lang="tr"><span class="duz">Saat gecenin yarımı olmasına rağmen, sesi son derece canlıydı.</span></p>

    <p class="duz" xml:lang="tr"><span class="duz">– Yeni işten çıktım, diyerek güldü.</span></p>

    <p class="duz" xml:lang="tr"><span class="duz">– Ne üzerinde çalışıyorsun?</span></p>

    <p class="duz" xml:lang="tr"><span class="duz">– İsle-Adam’da bir vaka. Bir boğulma vakası. Akciğerlerinde damla su bulunmayan türden. Peki sen, sen ne yapıyorsun? Bir haftadan beri, sen...</span></p>

    <p class="duz" xml:lang="tr"><span class="duz">– Balığa çıkmıştım, anlıyor musun?</span></p>

    <p class="duz" xml:lang="tr"><span class="duz">– Ne tür balık?</span></p>

    <p class="duz" xml:lang="tr"><span class="duz">– Telefonda olmaz. Evde misin?</span></p>

    <p class="duz" xml:lang="tr"><span class="duz">– Hayır, gidiyorum.</span></p>

    <p class="duz" xml:lang="tr"><span class="duz">– Benimle XXIII. Jean Meydanı’na buluş.</span></p>

    <p class="duz" xml:lang="tr"><span class="duz">Arabama atladım ve Austerlizt Köprüsü’nü geçtim. Sol Yaka’ya, Saint-Julien-le-Pauvre Kilisesi’nin yanına park ettim, sonra yaya olarak, Archevêche Köprüsü üzerinden yeniden Sen’i geçtim.</span></p>

    <p class="duz" xml:lang="tr"><span class="duz">Parmaklıkların üzerinden atladım. Foucault oradaydı, bir bankın arkalığına oturmuş beni bekliyordu.</span></p>

    <p class="duz" xml:lang="tr"><span class="duz">– Ne oldu, diye sırıttı, bir komplo mu?</span></p>

    <p class="duz" xml:lang="tr"><span class="duz">– Bir yardım.</span></p>

    <p class="duz" xml:lang="tr"><span class="duz">– Seni dinliyorum.</span></p>

    <p class="duz" xml:lang="tr"><span class="duz">– Besançon’dan bir yargıç, şu an Paris’te.</span></p>

    <p class="duz" xml:lang="tr"><span class="duz">– Senin davanla mı alakalı?</span></p>

    <p class="duz" xml:lang="tr"><span class="duz">– Corine Magnan, evet.</span></p>

    <p class="duz" xml:lang="tr"><span class="duz">– Nerede kalıyor?</span></p>

    <p class="duz" xml:lang="tr"><span class="duz">– Bunu bana sen söyleyeceksin. Onunla bu sabah karşılaştım. Yanında Adli Polis’in adamları vardı, ancak onların lojmanında mı kalıyor, emin değilim.</span></p>

    <p class="duz" xml:lang="tr"><span class="duz">– Bakarım, tamam. Başka ne yapmamı istiyorsun?</span></p>

    <p class="duz" xml:lang="tr"><span class="duz">– Sylvie Simonis’in kızı, Manon hakkında ne biliyor, öğrenmek istiyorum.</span></p>

    <p class="duz" xml:lang="tr"><span class="duz">– Şu senin evde kalan kız mı?</span></p>

    <p class="duz" xml:lang="tr"><span class="duz">Haberler çok çabuk yayılıyordu. Büyük bir gizlilik içinde Organize Suç Dairesi’ne başvurmuş ve gözetim için bir ekip istemiştim. Ancak poliste sır yoktu. Soruyu duymazdan geldim ve devam ettim:</span></p>

    <p class="duz" xml:lang="tr"><span class="duz">– Bana sadece dosyası gerekiyor.</span></p>

    <p class="duz" xml:lang="tr"><span class="duz">– Daha ne olsun? Dosyayı sürekli yanında taşıyor olabilir. Gece, gündüz.</span></p>

    <p class="duz" xml:lang="tr"><span class="duz">– En az bin kilodur.</span></p>

    <p class="duz" xml:lang="tr"><span class="duz">– Eğer bin kiloysa, ben de taşıyamam. Hatta fotokopisini bile çekemem.</span></p>

    <p class="duz" xml:lang="tr"><span class="duz">– Başının çaresine bak. Manon’la ilgili bölümleri tara. Aleyhine ne var öğrenmek istiyorum.</span></p>

    <p class="duz" xml:lang="tr"><span class="duz">Foucault bir sıçrayıştı yere indi.</span></p>

    <p class="duz" xml:lang="tr"><span class="duz">– Hemen işe koyuluyorum. Seni yarın sabah ararım.</span></p>

    <p class="duz" xml:lang="tr"><span class="duz">– Hayır. Öğrenir öğrenmez ara.</span></p>

    <p class="duz" xml:lang="tr"><span class="duz">– Merak etme.</span></p>

    <p class="duz" xml:lang="tr"><span class="duz">Kolunu tuttum:</span></p>

    <p class="duz" xml:lang="tr"><span class="duz">– Sana güveniyorum.</span></p>

    <p class="duz" xml:lang="tr"><span class="duz">Foucault meydandaki söğütlerin altında gözden kaybolurken, rüzgâr ve ıslak asfalttan yayılan kokular beni yeniden sarmaladı. Titredim, ancak yine de bu duyguda tanıdık, sıcak bir şeyler vardı. Paris oradaydı, bana kendimi hatırlatıyordu.</span></p>

    <p class="duz" xml:lang="tr"><span class="duz">Banka oturdum. Yağmur, çisentiye dönüşmüştü, sanki yağmıyor gibiydi, gecenin içinde hemen buharlaşıyordu. Yaklaşık iki saat önce bıraktığım düşüncelerime yeniden dönmüştüm. Hem canlı bir bedeni çürütmeye, hem de bilinçaltlarına nüfuz etmeye muktedir tek bir katil varsayımı. Araf Ziyaretçisi...</span></p>

    <p class="duz" xml:lang="tr"><span class="duz">Sürekli olarak, yeni sorular aklımı kurcalamaya devam ediyordu. Ruhları etkilemek için ne yapıyordu? Bir Ölüme Yakın Deneyim’i yeni baştan yaratmayı başarmış olabilir miydi? Bu durumda, kurbanlarını, bilinç kaybına uğradıktan hemen sonra böyle bir “yolculuğu” yaşadıklarına nasıl ikna edebiliyordu? Hatıralarındaki karışıklıktan mı yararlanıyordu?</span></p>

    <p class="duz" xml:lang="tr"><span class="duz">Her halükârda, bu halüsinasyonun teknik yanını eşelemem gerekiyordu; kimyasal ürünler, uyuşturucular veya bu tip seraplara neden olan telkin yöntemleri.</span></p>

    <p class="duz" xml:lang="tr"><span class="duz">Birden yeni bir vahiy daha geldi.</span></p>

    <p class="duz" xml:lang="tr"><span class="duz">Bu tür halüsinasyonlara yol açan tek bir madde vardı, biliyordum. Siyah iboga. Onun sayesinde, Ziyaretçi, mucize yaşamış bu kişilere “görünmek” için Arafını yaratıyor olabilirdi. Onları ölümün sınırına sürüklüyor, sonra etten ve kemikten bir varlık olarak karşılarına çıkıyor, trans halindeki bu insanların kafalarını karıştırıyordu.</span></p>

    <p class="duz" xml:lang="tr"><span class="duz">Soruşturmamda yeni bir halka daha.</span></p>

    <p class="duz" xml:lang="tr"><span class="duz">İboga, bana göre her şeyi başlatan bitki...</span></p>

    <p class="duz" xml:lang="tr"><span class="duz">Massine Larfaoui’nin, uyuşturucu kaçakçısının öldürülmesi ile Sylvie Simonis, Arturas Rihiimäki, Salvatore Gedda cinayetleri doğrudan bağlantılıydı... Araf Ziyaretçisi belki de siyah ibogayı ondan satın alıyordu. Bu durumda, Kabiliyeli’nin katili olma ihtimali vardı.</span></p>

    <p class="duz" xml:lang="tr"><span class="duz">Ayağa kalktım ve derin bir nefes aldım.</span></p>

    <p class="duz" xml:lang="tr"><span class="duz">Larfaoui dosyasına yeniden dönmem gerekiyordu.</span></p>

    <p class="duz" xml:lang="tr"><span class="duz">İbogayı biraz daha eşelemem lazımdı.</span></p>

    <p class="duz-son-paragraf-2" xml:lang="tr"><span class="duz">Ama önce, varsayımımın “tıbbi” dayanağı var mı yok mu teyit etmeliydim.</span></p>
  </div>
</body>
</html>