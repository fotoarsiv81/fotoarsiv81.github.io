<html xmlns="http://www.w3.org/1999/xhtml">
<head>
  <title>85.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x85">
    <h1 class="bolum-ismi" id="toc-anchor" xml:lang="tr"><span class="bolum-ismi">85</span></h1>

    <p class="duz" xml:lang="tr"><span class="duz">Polonya’da hava kararıyordu. Veya bir fırtına yaklaşıyordu. Ya da ışığı algılayışım değişmişti. Söylenen saatte bahçeye tekrar geldiğimde, ağaçlar, çalılar, vitraylar sanki karanlığın içinde biraz daha kararmıştı.</span></p>

    <p class="duz" xml:lang="tr"><span class="duz">Avluda gidip geliyordum. Birden, Aziz Stanislas heykelinin yanındaki sütunun dibinde beyaz bir siluet gördüm. Gri bankla uyumlu açık renk saçları fark ettim. Massenet’nin</span> <span class="italik">Manon</span> <span class="duz">operasını düşünmemek imkânsızdı, öğrenciliğim sırasında çok sık dinlemiştim. Kadın kahramanın şövalye Des Grieux’yle ilk karşılaşmasında söylediği cümle unutulmazdı: “Biri var! Çabuk, bankımda oturan biri var...”</span></p>

    <p class="duz" xml:lang="tr"><span class="duz">Üç adım daha attım, heyecandan kalbim duracaktı.</span></p>

    <p class="duz" xml:lang="tr"><span class="duz">Oradaydı. Manon Simonis.</span></p>

    <p class="duz" xml:lang="tr"><span class="duz">Günlerden beri,</span> <span class="italik">gerçekten</span> <span class="duz">yaşadığını bilmeden peşinden koştuğum hayalet. Sırtını bir direğe dayamış, kafasını elindeki kitaba gömmüştü. Belleğimde bembeyaz kaşlarıyla yer eden küçük kızın bugün neye benzediğini hayal bile edemiyordum, tam karşımda duran silueti hiçbir şekilde gözümün önünde canlandıramıyordum.</span></p>

    <p class="duz" xml:lang="tr"><span class="duz">Manon hâlâ sarı saçlıydı, daha çok açık kestane rengi, ama vücudunun fotoğraflardaki cılız çocukla hiçbir ilgisi yoktu. Yuvarlak hatlı, atletik omuzlara sahip genç bir kadına dönüşmüştü. Üzerinde saç örgülü beyaz bir kazak vardı, vücut hatları iriydi, bulunduğum yerden, elleri de kocaman görünüyordu.</span></p>

    <p class="duz" xml:lang="tr"><span class="duz">Biraz daha ilerledim ve profilini incelemeye başladım. İşte o zaman Sartuis’li çocuğun yüz hatlarını gördüm. Yüzüyle orantılı karakteristik bir burun. Düz, yumuşak burnun üstünde uzun, kısık gözler. Manon kitap okuyordu. Titiz bir yüz ifadesi, hafifçe kalkık kaşların üstünde iki yana dökülen saçlar.</span></p>

    <p class="duz" xml:lang="tr"><span class="duz">Öksürdüm. Kafasını kaldırdı ve bana gülümsedi. Onda çok daha etkili bir şeyler vardı. İçim içime sığmıyordu. Bir hayranlıktı, bendeki. Ama hayran olan artık ben değildim. Benim dışımda biriydi, benim bir yansımamdı, bir ses kulağıma fısıldarken: “Onun için buradasın. Soruşturman bu görüşmeye bağlı.”</span></p>

    <p class="duz" xml:lang="tr"><span class="duz">– Siz Fransız polissiniz, değil mi?</span></p>

    <p class="duz" xml:lang="tr"><span class="duz">Gülümsüyordu, bankta yer açmak için kenara kaydı. Bu hareket, vücut hatlarını biraz daha belirginleştirmişti. Dünün cılız çocuğu, bugün</span> <span class="italik">Playboy</span> <span class="duz">takvimlerindeki güzel vücutlu, cinsel çekiciliğe sahip kızlara benziyordu. Kapağı sararmış kitabını salladı:</span></p>

    <p class="duz" xml:lang="tr"><span class="duz">– Burada bazı Fransızca kitaplar var. Dini yayınlar. Hepsini ezbere biliyorum.</span></p>

    <p class="duz" xml:lang="tr"><span class="duz">Kitaptaki başlıkları sıraladı, ama dinlemiyordum. Tüm duyularım, karşılaşmanın şokuyla körelmişti. Tıpkı bir patlamanın kulakları sağır etmesi veya güçlü bir ışığın gözleri kör etmesi gibi. Bu ana dönmek için gayret sarf ettim:</span></p>

    <p class="duz" xml:lang="tr"><span class="duz">– Neden burada olduğumu biliyor musunuz? diye sordum.</span></p>

    <p class="duz" xml:lang="tr"><span class="duz">– Andrzej bana açıkladı. Beni sorgulamaya geldiniz.</span></p>

    <p class="duz" xml:lang="tr"><span class="duz">– Ziyaretimden şaşırmamış gibisiniz.</span></p>

    <p class="duz" xml:lang="tr"><span class="duz">– Üç aydan beri saklanıyorum. Zaten beni bulmalarını bekliyordum. Polis beni sorgulamaya bayılıyor.</span></p>

    <p class="duz" xml:lang="tr"><span class="duz">Soruşturmadaki son gelişmeler hakkında tam olarak ne biliyordu? Luc’ün intiharından haberdar mıydı? Stéphane Sarrazin’in ölümünden? Hayır. Manastırın duvarlarının ardında ona kim bilgi verebilirdi ki? Kuşkusuz Zamorski vermezdi.</span></p>

    <p class="duz" xml:lang="tr"><span class="duz">Banka oturdum. Ağzımda kâğıt tadı vardı, yeniden konuştum:</span></p>

    <p class="duz" xml:lang="tr"><span class="duz">– Ben soruşturmacı değilim. Yani sizin anladığınız anlamda. Resmi bir görevim yok.</span></p>

    <p class="duz" xml:lang="tr"><span class="duz">– Öyleyse burada ne arıyorsunuz?</span></p>

    <p class="duz" xml:lang="tr"><span class="duz">– Luc’ün bir dostuyum. Luc Soubeyras’nın.</span></p>

    <p class="duz" xml:lang="tr"><span class="duz">Hafifçe kafasını salladı. Yüzündeki gülümseme kaybolmuştu. Işık-gölge dağılımı içinde, David Hamilton’un fotoğraflarını veya yetmişlerin “flower power” resimlerini andırıyordu. Saçlara takılan çiçekler. O dönemi hatırlamam güçtü, çünkü çok küçüktüm, ama hep mutlu bir dönem olarak hayal etmiştim. İdealizmin ve başkaldırının çağı, müzik patlamasının yaşandığı yıllar. Karşımda, o dönemin perilerinden biri duruyordu.</span></p>

    <p class="duz" xml:lang="tr"><span class="duz">– O nasıl? diye sordu dalgın dalgın.</span></p>

    <p class="duz" xml:lang="tr"><span class="duz">– Çok iyi, diye yalan söyledim. Başka bir göreve atandı. Soruşturmayı ben aldım, gizlice.</span></p>

    <p class="duz" xml:lang="tr"><span class="duz">– Buraya kadar boşuna geldiniz.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Size hiçbir şey söyleyemem. Ben Bayan “Hayır-hayır”ım.</span></p>

    <p class="duz" xml:lang="tr"><span class="duz">Kafasını yana eğdi ve mekanik bir ses tonuyla konuşmaya başladı:</span></p>

    <p class="duz" xml:lang="tr"><span class="duz">– 12 kasım 1988’de ne olduğunu hatırlıyor musunuz? Hayır. Sizi kuyuda kim boğmaya çalıştı biliyor musunuz? Hayır. Koma dönemine ait hatırladığınız şeyler var mı? Hayır. Annenizi öldürdüğünden şüphe ettiğiniz birileri var mı? Hayır. Bu şekilde uzun süre devam edebilirim... Ancak tüm sorulara verilecek tek bir yanıtım var: Hayır.</span></p>

    <p class="duz" xml:lang="tr"><span class="duz">Gözlerimi kapattım ve gitgide daha yoğun bir hal alan yaprak ve çiçek kokularını ciğerlerime çektim. Yavaş yavaş kararmaya başlayan havayla birlikte nem de artmıştı. Uzun süreden beri ilk kez sigara içme isteği duymuyordum. Gözüm kitabın kapağına takıldı: André Gide’in</span> <span class="italik">Dar Kapı</span><span class="duz">’sı.</span></p>

    <p class="duz" xml:lang="tr"><span class="duz">– Beğendiniz mi? diye sordum.</span></p>

    <p class="duz" xml:lang="tr"><span class="duz">Kararsızlıkla dudak büktü. Dolgun dudakları, nedendir bilmem aklıma memelerinin aylasını getirdi. Nasıllardı acaba? Bu ağız gibi körpe ve pembe mi? İçimde, yavaş yavaş bir şeyler uyanıyordu. Ama bu, Malaspina Hapishanesi müdiresinin yanında hissettiğim gibi şiddetli, delice ve utanılacak bir arzu değildi. Ancak bütün düşüncelerden kopuk, ışıl ışıl, esrik bir istek.</span></p>

    <p class="duz" xml:lang="tr"><span class="duz">Bütün dikkatimi kitaba vererek, yeniden sordum:</span></p>

    <p class="duz" xml:lang="tr"><span class="duz">– Hikâyeyi sevmediniz mi?</span></p>

    <p class="duz" xml:lang="tr"><span class="duz">– Biraz... biraz hafif buldum.</span></p>

    <p class="duz" xml:lang="tr"><span class="duz">– Genç kadının arayışı konusunda onunla aynı fikirde değil misiniz?</span></p>

    <p class="duz" xml:lang="tr"><span class="duz">– Benim için, din, sonuna kadar açık bir penceredir. Kesinlikle, bu romandaki gibi sınırları olan bir şey değil.</span></p>

    <p class="duz" xml:lang="tr"><span class="duz">Yeniyetmeyken, Gide’in bu eserini yirmi kez okumuştum. Tanrı’yı nişanlısına tercih eden, ruhani aşkı bütün tensel ilişkilere yeğleyen genç bir kadını anlatıyordu. Bugün kitaptan hiçbir şey hatırlamıyordum, kendilerini mezar taşları gibi ifade eden iki kişi dışında.</span></p>

    <p class="duz" xml:lang="tr"><span class="duz">Rasgele bir yorumda bulundum:</span></p>

    <p class="duz" xml:lang="tr"><span class="duz">– Gide, Tanrı’yla duygu birliği içinde olursa kişinin kendini Tanrı’ya kurban edebileceğini anlatıyor. Bu zorluk bir kapı, bir geçit bile olabilir. Sonunda ulaşılan saflık da...</span></p>

    <p class="duz" xml:lang="tr"><span class="duz">Patavatsız bir hareketle sözümü kesti. Bir kez daha kazağının altındaki memeleri düşündüm. Tüm vücuduma sıcak basmıştı. Karşı konulamaz ve bildik bir sıcaklık. Ereksiyon halindeydim.</span></p>

    <p class="duz" xml:lang="tr"><span class="duz">– Nasıl kurban etme? diye sordu sert bir ses tonuyla. Tanrı’ya ulaşmak için kişinin kendini yok etmesi mi gerekiyor? Doğru olan bunun tam tersi! Kişi kendisi olmak zorunda, selamete ulaşmak için kendini dinlemeli. İsa’nın mesajı da bu: Tanrı içimizde!</span></p>

    <p class="duz" xml:lang="tr"><span class="duz">– Katolik misiniz?</span></p>

    <p class="duz" xml:lang="tr"><span class="duz">– Eğer olmasaydım, olmak zorundaydım. Burada kalmamın başka yolu yok sanırım!</span></p>

    <p class="duz" xml:lang="tr"><span class="duz">Kurulmuş bir makine gibi sayfaları çevirmeye başladı. Yüz ifadesi sertleşmişti. İlk Manon, diğerine ulaşmak için bir atlama taşıydı sadece. Şimdi yüzü asık, gergin ve karamsardı. Genç kız, ikinci kişiliğini bir sır gibi saklıyordu; sert, kaygılı, sıkıntılı bir kişilik.</span></p>

    <p class="duz" xml:lang="tr"><span class="duz">Birden hâlâ konuştuğunu fark ettim:</span></p>

    <p class="duz" xml:lang="tr"><span class="duz">– Pardon? Özür dilerim, bir an dikkatimi kaybettim.</span></p>

    <p class="duz" xml:lang="tr"><span class="duz">Boğuk bir kahkaha attı. Yüzü yeniden aydınlanmıştı.</span></p>

    <p class="duz" xml:lang="tr"><span class="duz">– Birbirimize artık “sen” diye hitap etsek? Burada fazla ziyaretçim olmadığını söylüyordum.</span></p>

    <p class="duz" xml:lang="tr"><span class="duz">– Siz... Sen bu duruma üzülüyor musun?</span></p>

    <p class="duz" xml:lang="tr"><span class="duz">– Son derece sıkılıyorum, öyle söyleyebilirsin.</span></p>

    <p class="duz" xml:lang="tr"><span class="duz">Konuşmalarımız film repliklerine benziyordu, ancak hiçbir mantığı, hiçbir tutarlılığı yoktu; sanki senaryonun sayfaları karışmıştı.</span></p>

    <p class="duz" xml:lang="tr"><span class="duz">– Buraya gelmeden önce biyoloji öğrencisiydim. Arkadaşlarım vardı, sınavlara giriyordum, kafelere takılıyordum. Eski korkularımdan, tekrarlayan krizlerimden kurtulmuştum...</span></p>

    <p class="duz" xml:lang="tr"><span class="duz">Bir bacağını kalçasının altına aldı:</span></p>

    <p class="duz" xml:lang="tr"><span class="duz">– Ve sonra, geçen yaz. Annem öldü. Bir anda kendimi polislerin karşısında buldum, beni tehdit edenin ne olduğunu, kim olduğunu bilmiyordum. Kâbus yeniden başlamıştı. Andrzej ortaya çıktı ve buraya sığınmam için beni ikna etti. Son derece ikna edicidir. Bugün, artık nerede olduğumu bilmiyorum. Ama en azından güvendeyim.</span></p>

    <p class="duz" xml:lang="tr"><span class="duz">Yağmur başlamıştı. Galeride hava serinledi. Konuşmuyordum. Yüz ifadem acıklıydı herhalde. Manon yeniden güldü ve yanağımı okşadı.</span></p>

    <p class="duz" xml:lang="tr"><span class="duz">– Umarım burada kalırsın! En azından iki kişilik sıkılırız!</span></p>

    <p class="duz" xml:lang="tr"><span class="duz">Parmaklarının teması beni heyecanlandırmıştı. Duyduğum arzu, daha engin, daha evrensel bir hal almıştı. Aşk uyuşukluğunu andıran bir esriklik. Tuzağa düşmüştüm. Hayal ettiğim Manon neredeydi? Ölümün içinden geçmiş küçük kız? Cinayet şüphelisi, Şeytan’la anlaşma yapmış, ölüm getiren kadın neredeydi?</span></p>

    <p class="duz" xml:lang="tr"><span class="duz">– Vatikan Radyosu’nun saati geldi! diye bağırdı, saatine bakarak. Buradaki tek eğlence bu. Televizyon bile yok. Buna inanabiliyor musun?</span></p>

    <p class="duz" xml:lang="tr"><span class="duz">Ayağa kalktı. Yağmur gürültüyle galerinin içine giriyor, serpintisi yüzümüze kadar ulaşıyordu.</span></p>

    <p class="duz-son-paragraf-2" xml:lang="tr"><span class="duz">– Gel. Sonra kendimize borşç çorbası yaparız.</span></p>
  </div>
</body>
</html>