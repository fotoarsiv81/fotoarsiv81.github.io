<html xmlns="http://www.w3.org/1999/xhtml">
<head>
  <title>54.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x54">
    <h1 class="bolum-ismi" id="toc-anchor" xml:lang="tr"><span class="bolum-ismi">54</span></h1>

    <p class="duz" xml:lang="tr"><span class="duz">Gün ışığıyla birlikte uyandım. Doğruldum, gözlerim yarı kapalıydı. Göz kamaştırıcı bir manzara vardı. Güneş diski, kıpkırmızı bir yara gibi iki dağın arasında asılı duruyordu. Bulutlar ise dağların doruklarından zorlukla kurtulmuş gibiydi. Çevremde ise kardan en ufak bir iz yoktu. Karın yerini ölü yapraklar almıştı.</span></p>

    <p class="duz" xml:lang="tr"><span class="duz">Saatime baktım: 07:30’du. Dört saat uyumuştum. Callacciura aramamıştı. Yeniden numarasını tuşladım. Telefonum artık İtalyan GSM şebekesinde çalışıyordu.</span></p>

    <p class="duz" xml:lang="tr"><span class="duz">–</span> <span class="italik">Pronto?</span></p>

    <p class="duz" xml:lang="tr"><span class="duz">– Mathieu. Dün gece sana bir mesaj bırakmıştım.</span></p>

    <p class="duz" xml:lang="tr"><span class="duz">– Yeni uyandım. Milano’da mısın?</span></p>

    <p class="duz" xml:lang="tr"><span class="duz">Ona başımdan geçenleri anlattım ve bulunduğum durumu özetledim; arabamın kurşunlarla delik deşik olduğunu, bir sokak serserisi gibi göründüğümü, bu şekilde sınırı geçmemin imkânsız olduğunu söyledim.</span></p>

    <p class="duz" xml:lang="tr"><span class="duz">– Tam olarak neredesin?</span></p>

    <p class="duz" xml:lang="tr"><span class="duz">– Gondo adında bir kasabanın çıkışında. Sağda bir patika var. Onun sonundayım.</span></p>

    <p class="duz" xml:lang="tr"><span class="duz">– Birkaç dakika içinde seni arayacağım.</span> <span class="italik">Capito?<a class="footnote-link" href="#footnote-231-1" id="footnote-231-1-backlink">[1]</a></span></p>

    <p class="duz" xml:lang="tr"><span class="duz">Cebimden Camel paketini çıkardım. Büyük bir zevkle bir tane yaktım. Kafamı toparlamaya başlamıştım, sigarayla bütün sorunların üstesinden geliniyordu. Bana saldıranlar kimdi? Neden bana karşı bu kadar öfkeliydiler? Ama peşimdeki herifler ile Sylvie Simonis’in katili arasında bağlantı yoktu; bu kesin olan tek şeydi. Bir tarafta iki profesyonel, diğer tarafta çılgınlığının tutsağı olmuş bir seri katil.</span></p>

    <p class="duz" xml:lang="tr"><span class="duz">Telefonum titredi.</span></p>

    <p class="duz" xml:lang="tr"><span class="duz">– Talimatlarımı iyi izle, dedi Callacciura. Anayola, E62’ye geri dön, bir kilometre kadar devam et. Bir sarnıç göreceksin, üzerinde “Contozzo” yazıyor. Arabanı sarnıcın arkasına park et ve bekle. Bir saate kadar iki sivil polis gelip seni oradan alacak.</span></p>

    <p class="duz" xml:lang="tr"><span class="duz">– Neden sivil polisler?</span></p>

    <p class="duz" xml:lang="tr"><span class="duz">– Sana Milano’ya kadar eşlik edecekler. Saat 11:00’de randevumuz var, unutma.</span></p>

    <p class="duz" xml:lang="tr"><span class="duz">– Ya arabam?</span></p>

    <p class="duz" xml:lang="tr"><span class="duz">– İlgilenilecek. Sen geri dönmeyecekmişsin gibi, tüm eşyalarını al.</span></p>

    <p class="duz" xml:lang="tr"><span class="duz">– Teşekkürler, Giovanni.</span></p>

    <p class="duz" xml:lang="tr"><span class="duz">– Önemli değil. Dün gece senin davayla ilgili başka bilgilere de ulaştım. Seninle konuşmam lazım.</span></p>

    <p class="duz" xml:lang="tr"><span class="duz">Telefonu kapattım. Yeni bir sigara yaktım. Arabanın içine dolan rüzgâra rağmen, motor hâlâ çalışıyordu, tabii kalorifer de. İşemek için arabadan dışarı çıktım. Vücudumun her tarafı kırılıyordu ve hayat da kaldığı yerden yeniden başlıyordu.</span></p>

    <p class="duz" xml:lang="tr"><span class="duz">Yola koyuldum, kanımın ve kaslarımın ısındığını hissediyordum. Başım dönmeye başlamıştı. Açlıktan olmalıydı. Aşağıda bir akarsu gördüm. Kana kana buz gibi sudan içtim, dünyanın en temiz ve katıksız kahvaltısı buydu herhalde.</span></p>

    <p class="duz" xml:lang="tr"><span class="duz">Yeniden hareket ettim ve randevu yerine doğru sürmeye başladım. Sarnıcın dibine gelince durdum ve motoru yine çalışır halde bıraktım. Buluşmaya yaklaşık bir saat vardı ve üç tek sigaram kalmıştı. Görünürde ne gümrük polisi ne de meraklı çiftçiler vardı. Ama düşüncelerim karmakarışıktı.</span></p>

    <p class="duz" xml:lang="tr"><span class="duz">Her şey kafamın içinde dönüp duruyordu. Sylvie Simonis’in suçluluğu. Çifte kimlikli Sarrazin-Longhini. Sylvie’nin öldürülmesi. İtalya toprakları üzerinde işlenmiş benzer bir cinayet ve katilin itirafı. Ve şimdi de bu katiller... Her cevabın yeni bir soruyu gündeme getirdiği tam bir kaos.</span></p>

    <p class="duz" xml:lang="tr"><span class="duz">Aklıma bir ayrıntı geldi. İçgüdüsel olarak Bienfaisance Vakfı’nın müdiresi Marilyne Rosarias’ın numarasını tuşladım. Saat 07:45’ti. Filipinli sabah duasından çıkmıştı herhalde.</span></p>

    <p class="duz" xml:lang="tr"><span class="duz">– Kim arıyor?</span></p>

    <p class="duz" xml:lang="tr"><span class="duz">Kuşkucu ve düşmanca bir ses.</span></p>

    <p class="duz" xml:lang="tr"><span class="duz">– Mathieu Durey, dedim, boğazımı temizledikten sonra. Polis. Şu uzman.</span></p>

    <p class="duz" xml:lang="tr"><span class="duz">– Tuhaf bir ses tonunuz var. Hâlâ bölgede misiniz?</span></p>

    <p class="duz" xml:lang="tr"><span class="duz">– Ayrılmak zorunda kaldım. Son karşılaşmamızda bana her şeyi anlatmadınız.</span></p>

    <p class="duz" xml:lang="tr"><span class="duz">– Beni yalancılıkla mı itham ediyorsunuz?</span></p>

    <p class="duz" xml:lang="tr"><span class="duz">– Hayır unutkanlıkla. 1988’de, kızının ölümünden sonra Sylvie Simonis’in Bienfaisance’a gelip kaldığını bana söylemediniz.</span></p>

    <p class="duz" xml:lang="tr"><span class="duz">– Gizlilik kuralı.</span></p>

    <p class="duz" xml:lang="tr"><span class="duz">– Vakıfta ne kadar kaldı?</span></p>

    <p class="duz" xml:lang="tr"><span class="duz">– Üç ay. Geceleri geliyordu. Gündüzleri, işinin başına dönüyordu.</span></p>

    <p class="duz" xml:lang="tr"><span class="duz">– İsviçre’ye mi?</span></p>

    <p class="duz" xml:lang="tr"><span class="duz">– Siz neyin peşindesiniz, hâlâ?</span></p>

    <p class="duz" xml:lang="tr"><span class="duz">Birden aklıma bir şey takıldı: Marilyne, Sylvie’nin kızını öldürdüğünü biliyordu. Ya bunu Sylvie’nin anlattıklarından çıkarmıştı ya da gerçeği kendi keşfetmişti. Biraz daha sondaj yapmaya karar verdim:</span></p>

    <p class="duz" xml:lang="tr"><span class="duz">– Belki de yaptığı hataları unutmaya çalışıyordu.</span></p>

    <p class="duz" xml:lang="tr"><span class="duz">Kısa bir sessizlik oldu. Marilyne yeniden konuştuğunda, sesi çok daha kaygılı ve ciddiydi:</span></p>

    <p class="duz" xml:lang="tr"><span class="duz">– Bağışlanmıştı.</span></p>

    <p class="duz" xml:lang="tr"><span class="duz">– Siz neden söz ediyorsunuz?</span></p>

    <p class="duz" xml:lang="tr"><span class="duz">– Her ne yaptıysa ondan, Sylvie Tanrı’dan bağışlanmasını istedi ve Tanrı onu işitti.</span></p>

    <p class="duz" xml:lang="tr"><span class="duz">– Sanırım bir çilehane işletiyorsunuz?</span></p>

    <p class="duz" xml:lang="tr"><span class="duz">– Şakanın sırası değil. Sylvie bağışlanmıştı. Söylediğim her şeyin kanıtı var, anlıyor musunuz?</span></p>

    <p class="duz" xml:lang="tr"><span class="duz">Beş yüz metre ileride, Fiat marka gri bir araba gördüm, benimkinden biraz daha iyi durumda bir araba. Eskortum.</span></p>

    <p class="duz" xml:lang="tr"><span class="duz">– Dönüşte size uğrayacağım, dedim.</span></p>

    <p class="duz" xml:lang="tr"><span class="duz">– Size söyleyecek hiçbir şeyim yok. Selametiniz için dua edeceğim. Bunu anlayamayacak kadar öfkeyle dolusunuz. Sizi bekleyen düşmanın karşısına çıkmak için tamamen arınmanız gerekiyor.</span></p>

    <p class="duz" xml:lang="tr"><span class="duz">– Hangi düşman?</span></p>

    <p class="duz" xml:lang="tr"><span class="duz">– Çok iyi biliyorsunuz.</span></p>

    <p class="duz" xml:lang="tr"><span class="duz">Telefonu kapattı. Fiat yanıma gelmişti. İtalyan polislerle konuşmam çok kısa oldu. İki adam da gerekli talimatları almıştı. Arabam hakkında tek kelime etmediler. Ne de sınırdan birkaç kilometre uzakta kaybolmuş bu çapulcu görünümlü Fransız’ın durumunu sorguladılar. Çantamı aldım ve arabama elveda dedim, bir yandan da sigortacıma ne söyleyeceğimi düşünüyordum. Fazla ayrıntıya girmeden çalındığını beyan edebilirdim.</span></p>

    <p class="duz" xml:lang="tr"><span class="duz">İtalya sınırını sorunsuzca geçtik. Arka koltuğa kurulmuş, hayranlıkla manzarayı seyrediyordum. Manzara İsviçre’dekiyle aynıydı, sanki bir aynanın içinden geçmiş, gün ağarırken gördüğüm dağların İtalya’daki yansımasına ulaşmıştım. Şelaleler beni selamlıyordu, tünellerin yerini köprüler almıştı. Artık hiçbir şey düşünmüyordum. Örselenmiş vücudumdaki ağrılardan başka bir şey hissetmiyordum. Kısa bir süre sonra uyuyakaldım.</span></p>

    <p class="duz" xml:lang="tr"><span class="duz">Uyandığımda Varese’yi geçmiştik. Artık ne şelaleler ne de köknarlar vardı. A8 otoyolunda ilerliyorduk. Uzun Lombardia Ovası sanki dörtnala Milano’ya koşuyordu.</span></p>

    <p class="duz" xml:lang="tr"><span class="duz">Saat 10:30’da, sanayi kentinin yakınlarına ulaştık. Trafik yoğundu. Yol arkadaşlarım tepe lambalarını kullanmıyordu. Sakin, sessiz ve içlerine kapanıktılar; bana, Milano’ya yaptığım ilk yolculuk sırasında karşılaştığım,</span> <span class="italik">Mani pulite</span> <span class="duz">operasyonunun yargıçlarını koruyan “body guard”ları hatırlatıyorlardı.</span></p>

    <p class="duz" xml:lang="tr"><span class="duz">Milano’nun hatıralarımda özel bir yeri vardı.</span></p>

    <p class="duz" xml:lang="tr"><span class="duz">Düz, çizgi halinde uzanan, hem karanlık hem de aydınlık bir şehirdi Milano. Uzun caddeleri belli belirsiz bir melankolinin hâkimiyeti altındaydı, bu hüzünlü bir aşka veya herhangi bir romantik çağa ithaf edilmiş bir melankoliden çok, sürekli gelişen bir sanayinin yarattığı melankoliydi. Bu şehirde fırtınalı aşklardan pişmanlık duyulmazdı, en büyük pişmanlık altmışlı yıllarda yaşanan gelişmenin, makinelerin gürültüsünün, Fiat ve Pirelli imparatorluklarının yol açtığı pişmanlıktı.</span></p>

    <p class="italik" xml:lang="tr"><span class="italik">Corso Porta Vittoria.</span></p>

    <p class="duz" xml:lang="tr"><span class="duz">Adalet sarayı, kare uzun sütunları olan kocaman bir tapınaktı âdeta. Tüm şehir çok katı geometrik kurallara göre inşa edilmişti sanki. Sokak aralarına dik açıyla yerleştirilmiş telefon kabinleri, adalet sarayına dik olarak uzanan, turuncu tramvayların rayları.</span></p>

    <p class="duz" xml:lang="tr"><span class="duz">Saat 11:00’i vurdu. Arabadan indim ve adalet sarayının tam karşısında, Carlo Freguglia Sokağı’nın köşesindeki New Boston’un kapısından içeri girdim.</span></p>

    <p class="duz-son-paragraf-2" xml:lang="tr"><span class="duz">Attığım her adım bir mucizeydi sanki.</span></p>

    <div class="footnotes footnote">
      <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Anlaşıldı mı? (ç.n.)</span></p>
    </div>
  </div>
</body>
</html>