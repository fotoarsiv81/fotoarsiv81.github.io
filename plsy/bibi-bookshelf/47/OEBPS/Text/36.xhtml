<html xmlns="http://www.w3.org/1999/xhtml">
<head>
  <title>36.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x36">
    <h1 class="bolum-ismi" id="toc-anchor" xml:lang="tr"><span class="bolum-ismi">36</span></h1>

    <p class="duz" xml:lang="tr"><span class="duz">Chopard, terasta, dumanı tüten barbekünün önünde bekliyordu; iri pembe alabalıklar kor haline gelmiş kömürlerin üzerine yerleştirilmiş ızgarada cızırdıyordu. Sepetlerin boş olduğunu hatırladım. Chopard bir kahkaha attı, sırtı bana dönük olmasına rağmen sanki ne düşündüğümü anlamıştı.</span></p>

    <p class="duz" xml:lang="tr"><span class="duz">– Balıkları yandaki lokantadan satın aldım. Zaten hep böyle yapıyorum.</span></p>

    <p class="duz" xml:lang="tr"><span class="duz">Çevresinde bahçe sandalyeleri bulunan plastik masayı işaret etti. Masa hazırlanmıştı: kâğıt masa örtüsü, kâğıt tabaklar, plastik çatal bıçak ve bardaklar. Sofranın görüntüsü beni rahatlatmıştı; metal gıcırtısı gibi bir tehlike söz konusu değildi.</span></p>

    <p class="duz" xml:lang="tr"><span class="duz">– Buyur. Cephane dizinin dibinde, masanın altında.</span></p>

    <p class="duz" xml:lang="tr"><span class="duz">Bir şişe Ricard şarabı ile bir şişe beyaz Chablis vardı. Beyazda karar kıldım ve bir Camel yaktım.</span></p>

    <p class="duz" xml:lang="tr"><span class="duz">– Otursana. Bir dakika içinde hazır.</span></p>

    <p class="duz" xml:lang="tr"><span class="duz">Oturdum. Güneş masadaki her cismin üzerinde ince bir ısı tabakası oluşturuyordu sanki. Gözlerimi kapattım ve kafamı toplamaya çalıştım. Okuduğum binlerce kelime kafamda dolaşıp duruyordu.</span></p>

    <p class="duz" xml:lang="tr"><span class="duz">– Evet, okudukların hakkında ne düşünüyorsun, bakalım?</span></p>

    <p class="duz" xml:lang="tr"><span class="duz">Chopard, kıtır kıtır pişmiş bir alabalığı tabağıma bıraktı, yanına da soğumuş patates kızartması koydu.</span></p>

    <p class="duz" xml:lang="tr"><span class="duz">– Güzel yazılar.</span></p>

    <p class="duz" xml:lang="tr"><span class="duz">– Saçmalama. Düşüncen ne?</span></p>

    <p class="duz" xml:lang="tr"><span class="duz">– Bazen gereksiz yere uzatmışsınız.</span></p>

    <p class="duz" xml:lang="tr"><span class="duz">Barbeküyle takım oluşturan koca maşasını havaya kaldırdı.</span></p>

    <p class="duz" xml:lang="tr"><span class="duz">– Bana verilenle ancak bu kadarını yapabildim! Jandarmanın gizlilik takıntısı vardı. Aslında, onlar da bir şey bilmiyordu. Hiçbir şey. Bilemediler de...</span></p>

    <p class="duz" xml:lang="tr"><span class="duz">Kendi tabağına da bir alabalık koydu ve karşıma oturdu:</span></p>

    <p class="duz" xml:lang="tr"><span class="duz">– Peki, soruşturma; o konuda ne düşünüyorsun? Bir polis olarak fikrin beni ilgilendiriyor.</span></p>

    <p class="duz" xml:lang="tr"><span class="duz">– Bazı şeylere takıldım. Ama ne olduğunu bilmiyorum.</span></p>

    <p class="duz" xml:lang="tr"><span class="duz">Chopard sağ elinin tersiyle sol avucuna vurdu:</span></p>

    <p class="duz" xml:lang="tr"><span class="duz">– İşte bu! Kesinlikle bu! Bardağını bir dikişte bitirdikten sonra bana doğru eğildi. Bir sis perdesi var... Tüm hikâyenin üzerinde suçu örten bir sis perdesi.</span></p>

    <p class="duz" xml:lang="tr"><span class="duz">– Suçlu, bu üç şüpheliden biri mi?</span></p>

    <p class="duz" xml:lang="tr"><span class="duz">– Bana göre, üçü de.</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">– Bu benim sezgim. Her üçüyle de yakınlaştım. Hatta ikisini sorguya bile çektim, tabii kendi adıma. Sana tek bir şey söyleyebilirim: Kesinlikle açık değiller.</span></p>

    <p class="duz" xml:lang="tr"><span class="duz">– Cinayeti birlikte... yani hep birlikte işlediklerini mi söylemek istiyorsunuz?</span></p>

    <p class="duz" xml:lang="tr"><span class="duz">Beyaz etten bir parça koparıp ağzına attı:</span></p>

    <p class="duz" xml:lang="tr"><span class="duz">– Hayır, bunu söylemiyorum. Aslında, cinayeti aralarından birinin işlediğinden bile emin değilim.</span></p>

    <p class="duz" xml:lang="tr"><span class="duz">– Sizi takip etmekte zorlanıyorum.</span></p>

    <p class="duz" xml:lang="tr"><span class="duz">– Hadi ye, soğuyacak. Bardağını yeniden doldurdu ve bir dikişte bitirdi. Her birinde bir parça sorumluluk var. Bir tür... suçun paylaşımı. Yani her biri yüzde otuz suçlu. Üçü ideal bir katili oluşturuyor.</span></p>

    <p class="duz" xml:lang="tr"><span class="duz">Balığın tadına baktım; mükemmeldi.</span></p>

    <p class="duz" xml:lang="tr"><span class="duz">– Anlamıyorum.</span></p>

    <p class="duz" xml:lang="tr"><span class="duz">– Bu, başına daha önce hiç gelmedi mi, yani bir soruşturma sırasında? Suçu her şüpheliye yakıştırdığın, ama birinde karar kılamadığın olmadı mı? Hatta bazen gerçek katili bulduktan sonra bile diğerlerinin üzerindeki gölge kalkmaz...</span></p>

    <p class="duz" xml:lang="tr"><span class="duz">– Her gün. Ama benim mesleğim sadece olaylarla yetinir. Önemli olan silahı tutan kişiyi yakalamaktır. Her neyse biz Manon cinayetine dönelim. Bir suçlu seçmen gerekseydi, hangisi olurdu?</span></p>

    <p class="duz" xml:lang="tr"><span class="duz">Chopard, plastik bardaklarımızı yeniden doldurdu. Tabağını çoktan silip süpürmüştü.</span></p>

    <p class="duz" xml:lang="tr"><span class="duz">– Thomas Longhini, şu yeniyetme.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Küçük kızın itiraz etmeden peşinden gidebileceği tek kişi oydu. Manon yetişkinlere güvenmiyordu. Onları hayal edebiliyorum, o akşam ikisi el ele kimseye çaktırmadan uzaklaşıyorlar. İmdat çıkışından veya bodrumdan geçiyorlar.</span></p>

    <p class="duz" xml:lang="tr"><span class="duz">– Öyleyse Adli Polis’in teorisine katılıyorsunuz?</span></p>

    <p class="duz" xml:lang="tr"><span class="duz">– Yani oyunun kötü bitmesi mi? Emin değilim... Ama Thomas’nın kendi payına sorumluluğu var, bu açık.</span></p>

    <p class="duz" xml:lang="tr"><span class="duz">– Eğer bu klasik bir cinayetse, yeniyetmenin bir nedeni olmalı, değil mi?</span></p>

    <p class="duz" xml:lang="tr"><span class="duz">– Bir çocuğun kafasından geçenleri kim bilebilir ki?</span></p>

    <p class="duz" xml:lang="tr"><span class="duz">– Onu sorguya çektiniz mi?</span></p>

    <p class="duz" xml:lang="tr"><span class="duz">– Hayır. Salıverildikten sonra, ailesi Sartuis’yi terk etti. Çocuk altüst olmuştu.</span></p>

    <p class="duz" xml:lang="tr"><span class="duz">– Polisler onu hırpalamış mıydı?</span></p>

    <p class="duz" xml:lang="tr"><span class="duz">– Setton, yani komiser, müşfik biri değildi.</span></p>

    <p class="duz" xml:lang="tr"><span class="duz">– Bugün, Thomas’nın nerede olduğunu biliyor musunuz?</span></p>

    <p class="duz" xml:lang="tr"><span class="duz">– Hayır. Hem zaten ailenin isim değiştirdiğini düşünüyorum.</span></p>

    <p class="duz" xml:lang="tr"><span class="duz">Şarabımdan bir yudum daha aldım. Midem bulanmaya başlamıştı:</span></p>

    <p class="duz" xml:lang="tr"><span class="duz">– Peki, diğer ikisi, Moraz ve Cazeviel, onları nerede bulabileceğimi biliyor musunuz?</span></p>

    <p class="duz" xml:lang="tr"><span class="duz">– Moraz yerini değiştirmedi. Hâlâ Locle’da. Cazeviel de buralarda. Morteau yakınlarında, bir yaz kampında çalışıyor.</span></p>

    <p class="duz" xml:lang="tr"><span class="duz">Not defterimi çıkardım ve söylediklerini yazdım.</span></p>

    <p class="duz" xml:lang="tr"><span class="duz">– Ya diğerleri? O dönem soruşturmayı yürütenler? Onlarla konuşabilir miyim?</span></p>

    <p class="duz" xml:lang="tr"><span class="duz">– Hayır. Setton vali oldu, Fransa’da bir yerlerde. Re Witt ise öldü.</span></p>

    <p class="duz" xml:lang="tr"><span class="duz">Şarabın tadını bastırmak için Camel paketimi çıkardım.</span></p>

    <p class="duz" xml:lang="tr"><span class="duz">– Peki Lamberton?</span></p>

    <p class="duz" xml:lang="tr"><span class="duz">– Gırtlak kanseri, ölmek üzere. Jean-Minjoz’da, Besançon’da bir hastane.</span></p>

    <p class="duz" xml:lang="tr"><span class="duz">Chopard bardağımı yeniden doldurdu, sonra sigaramı yakmak için çakmağını uzattı. Başım dönüyordu.</span></p>

    <p class="duz" xml:lang="tr"><span class="duz">– Ya kayınvalidesi ve kayınpederi?</span></p>

    <p class="duz" xml:lang="tr"><span class="duz">– İsviçre’nin Fransızca konuşulan bölgesine yerleştiler. Onları aramanın bir yararı yok. Ben daha önce denedim. Ama bu konu hakkında konuşmak istemiyorlar.</span></p>

    <p class="duz" xml:lang="tr"><span class="duz">– Son bir soru, Manon’la ilgili; cinayet mahallinde satanist işaretler var mıydı?</span></p>

    <p class="duz" xml:lang="tr"><span class="duz">– Haçlar, benzer objeler gibi mi?</span></p>

    <p class="duz" xml:lang="tr"><span class="duz">– Bu tür şeyler, evet.</span></p>

    <p class="duz" xml:lang="tr"><span class="duz">Şarabımı bitirdim. Bardağı kafama dikerken arkaya doğru kaykıldım ve düşmemek için son anda masaya tutundum. Bir an kusacağımı sandım.</span></p>

    <p class="duz" xml:lang="tr"><span class="duz">– Böyle bir şeyden söz edilmedi. Chopard bana doğru eğildi, kafası karışmıştı. Elinde bir kanıt mı var?</span></p>

    <p class="duz" xml:lang="tr"><span class="duz">– Hayır. Sylvie cinayeti hakkında bir fikriniz var mı peki?</span></p>

    <p class="duz" xml:lang="tr"><span class="duz">Bardaklarımızı bir kez daha doldurdu.</span></p>

    <p class="duz" xml:lang="tr"><span class="duz">– Sana daha önce de söyledim; aynı katilin işi.</span></p>

    <p class="duz" xml:lang="tr"><span class="duz">– Sebebi ne olabilir?</span></p>

    <p class="duz" xml:lang="tr"><span class="duz">– İntikam, on dört yıl arayla gerçekleştirilen bir intikam.</span></p>

    <p class="duz" xml:lang="tr"><span class="duz">– Neyin intikamı?</span></p>

    <p class="duz" xml:lang="tr"><span class="duz">– İşte bulmacanın çözümü de burada. Araştırılması gereken şey bu.</span></p>

    <p class="duz" xml:lang="tr"><span class="duz">– Yeniden vurmak için neden bu kadar bekledi?</span></p>

    <p class="duz" xml:lang="tr"><span class="duz">– Bunun cevabını sen bulacaksın. Zaten bu yüzden buradasın, öyle değil mi?</span></p>

    <p class="duz" xml:lang="tr"><span class="duz">Belli belirsiz bir hareket yaptım ve yeniden dengemi kaybediyorum sandım. Her şey süngerimsi bir hal almıştı, her yer hareket ediyor, dalgalanıyordu sanki. Sarhoşluğumun önünü almak için bir parça balık attım ağzıma...</span></p>

    <p class="duz" xml:lang="tr"><span class="duz">– Bu durumda Longhini Sylvie’nin de katili olabilir mi?</span></p>

    <p class="duz" xml:lang="tr"><span class="duz">– Biraz düşün. Neden iki cinayet arasında bu kadar fark var? Çünkü katil değişti. Cinayet itkisi olgunlaştı. 1988’de Thomas Longhini on dört yaşındaydı. Bugün yirmi sekiz. Bir katil için, çok önemli bir yaş. Cinayet itkisinin patlama yaptığı dönem. İlk seferinde, belki de sadistçe bir oyun sonucunda gerçekleşen bir kazaydı. Ama ikincisi olgunluğun verdiği soğukkanlılıkla işlenen bir cinayet.</span></p>

    <p class="duz" xml:lang="tr"><span class="duz">– Thomas şu an nerede?</span></p>

    <p class="duz" xml:lang="tr"><span class="duz">– Sana söyledim, hakkında hiçbir şey bilinmiyor. Ve onu bulmak da pek kolay olmayacak. İsmini değiştirdi, başka bir yerde yaşıyor.</span></p>

    <p class="duz" xml:lang="tr"><span class="duz">Güneş kaybolmuştu. Ve randevumuz da sona ermişti. Ayağa kalktım, sallanıyordum.</span></p>

    <p class="duz" xml:lang="tr"><span class="duz">– Yazılarınızdan birer çıkış verebilir misiniz?</span></p>

    <p class="duz" xml:lang="tr"><span class="duz">– Hazırda var, evladım. Tastamam bir dizi yazı.</span></p>

    <p class="duz" xml:lang="tr"><span class="duz">Sandalyesinden kalktı ve evin içinde kayboldu. Terasın üzerini örten cama yansıyan gri gökyüzüne baktım; camın yüzeyi sanki bir deniz gibi dalgalanıyordu.</span></p>

    <p class="duz" xml:lang="tr"><span class="duz">– İşte!</span></p>

    <p class="duz" xml:lang="tr"><span class="duz">Chopard, bana, siyah bir kurdeleyle bağlanmış bir tomar kâğıt verdi. Arasında kraft bir zarf vardı. Korkuluklara yaslandım. Beynim ve bağırsaklarım alkolle yıkanmıştı sanki, kendimi şaraba yatırılmış bir horoz gibi hissediyordum.</span></p>

    <p class="duz" xml:lang="tr"><span class="duz">– Sana birkaç fotoğraf da koydum. Özel arşiv.</span></p>

    <p class="duz" xml:lang="tr"><span class="duz">Dokümanlara bakarken teşekkür ettim. Chopard’ın sesiyle başımı kâğıtlardan kaldırdım:</span></p>

    <p class="duz-son-paragraf-2" xml:lang="tr"><span class="duz">– Umarım bir yolluk içmeden gitmezsin!</span></p>
  </div>
</body>
</html>