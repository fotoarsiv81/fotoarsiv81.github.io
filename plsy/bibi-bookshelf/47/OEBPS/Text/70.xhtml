<html xmlns="http://www.w3.org/1999/xhtml">
<head>
  <title>70.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x70">
    <h1 class="bolum-ismi" id="toc-anchor" xml:lang="tr"><span class="bolum-ismi">70</span></h1>

    <p class="duz" xml:lang="tr"><span class="duz">– Burada sizden ayrılıyorum. Geldiğiniz yolu takip etmeniz yeterli. Salonun sonunda, galeride sağa dönünüz. En dipte çıkışı bulacaksınız.</span></p>

    <p class="duz" xml:lang="tr"><span class="duz">Rutherford’un tatlı ses tonu Van Dieterling’in buyurgan sesinin tam zıddıydı. Üst kata birlikte çıkmıştık. Kapı aralığında V. Sixtus Salonu’nu gördüm.</span></p>

    <p class="duz" xml:lang="tr"><span class="duz">– Sorun değil, dedim cılız bir sesle.</span></p>

    <p class="duz" xml:lang="tr"><span class="duz">Rutherford’u selamladım ve yürümeye başladım. Kolumdan tuttu.</span></p>

    <p class="duz" xml:lang="tr"><span class="duz">– Telefon numaralarımız, dedi, katlanmış bir kâğıdı cebime sokarken. Öncekileri kaybetmiş olabilirsiniz.</span></p>

    <p class="duz" xml:lang="tr"><span class="duz">Hâlâ gülümsüyordu, bileği oldukça güçlüydü. Elim ipek bir kıskacın içinde gibiydi. Gruplar halinde Sistina Salonu’na doğru yürüyen kalabalığın arasına karıştım. Pardösüm kolumdaydı, dosyamı not almaya gelmiş bir turist gibi tutuyordum.</span></p>

    <p class="duz" xml:lang="tr"><span class="duz">Bilgisayarın başında, metinlerle boğuşarak geçirdiğim onca saatin ardından sersemlemiştim. Çevremi kuşatan kalabalığı da gürültüleri de algılamıyordum. Sadece tabloları görüyordum. Resimlerdeki her ayrıntıdan, boğazı yakan kaynar bir çay veya buz gibi soğuk bir su içmiş gibi fiziksel olarak etkileniyordum. Seslerin uğultusu, bedenlerin ısısı bu huzursuzluk içinde eriyip gidiyordu sanki... Buradan acilen çıkmam lazımdı. Ziyaretçilerin arasına karıştım.</span></p>

    <p class="duz" xml:lang="tr"><span class="duz">Sonunda galeriye ulaştım. Ama henüz rahatlamamıştım; burası da tablolarla, heykellerle, eski astronomi aletleriyle doluydu. Sağa saptım ve Vatikan bahçelerine bakan pencereler boyunca uzanan insan kalabalığını yararak ilerlemeye başladım. Gözlerim kararıyordu ve tenim tavuk derisi gibi pütür pütür olmuştu.</span></p>

    <p class="duz" xml:lang="tr"><span class="duz">Birden, tüm bu huzursuzluğumun içinde başka bir huzursuzluk hissettim.</span></p>

    <p class="duz" xml:lang="tr"><span class="duz">Takip ediliyordum. Peşimdeki ne Van Dieterling’in bir adamıydı ne de Pazuzu’nun soyut bakışları.</span> <span class="italik">Başka bir şeydi</span><span class="duz">. Bir an görür gibi oldum; katillerdi. Çevreme bakındım. Ama ağır ağır yürüyerek tablolara, dünya haritalarına, gökkürelerine bakan turistlerden başka kimse yoktu. Yine de izlendiğimden emindim. Ve bu kalabalık, birini fark ettirmeden bıçaklamak için bulunmaz bir fırsattı. Karnıma saplanmış bir bıçakla, kalabalık beni çıkışa kadar sürükleyebilirdi.</span></p>

    <p class="duz" xml:lang="tr"><span class="duz">Homurtular ve dirsek darbeleri arasında “</span><span class="italik">prego</span><span class="duz">”, “pardon”, “</span><span class="italik">sorry</span><span class="duz">” diyerek kendime yol açmaya çalışıyordum. Kalabalığı denetleyen muhafızların yanından geçer geçmez, camlı bir kapının hemen karşısında, bir köşeye gizlendim ve nefesimi tuttum.</span></p>

    <p class="duz" xml:lang="tr"><span class="duz">Tam karşımda, kırmızı ve mavi renklerden oluşan bir Meryem ve Çocuk İsa vitrayı vardı ve bana bakıyordu. Bu bakışlar, bana korkusuzca yoluma devam etmemi söylüyordu sanki. Huzur bulmuş, güç kazanmıştım. Kendimi Tanrı’ya teslim ederek yeniden kalabalığın arasına karıştım.</span></p>

    <p class="duz" xml:lang="tr"><span class="duz">Nihayet galerinin sonuna ulaştım. Ancak turist kalabalığı burada çok daha yoğundu, binlerce dereden beslenen bir nehir gibiydi. Müzeden çıkmak için aşmam gereken son bir yer daha vardı: Giuseppe Mano sarmal rampası. Yumuşak eğimi ve geniş kavisleriyle sonsuza uzanan bir yapıyı andırıyordu.</span></p>

    <p class="duz" xml:lang="tr"><span class="duz">“</span><span class="italik">Prego,</span> <span class="duz">pardon,</span> <span class="italik">sorry...</span><span class="duz">” Kalabalığın arasına ustaca sızdım. İnsan DNA’sının sarmalını düşünerek ilerlemeye çalışırken, rampada, tam önümde iriyarı bir adam belirdi, geçişimi engelliyordu. Omuzları öylesine genişti ki yolu kapatıyordu. Koluna dokundum ve yüksek sesle “</span><span class="italik">Prego</span><span class="duz">!” diye bağırdım. Adam kımıldamadı bile. Aksine parmaklarıyla bronz tırabzana sımsıkı tutundu.</span></p>

    <p class="duz" xml:lang="tr"><span class="duz">Geç de olsa anlamıştım. Kendimi duvar tarafına doğru fırlattım. O anda arkadan gelen bir bıçak iriyarı herifin önkoluna saplandı. Arkama döndüm; görünürde kimse yoktu. Turistlerin dışında, onlar da yerimden kıpırdamadığım için beni iteklemekle meşguldüler. Yeniden önüme döndüm; yaralı kol ve sahibi ortadan kaybolmuştu.</span></p>

    <p class="duz" xml:lang="tr"><span class="duz">Her şey bir şimşek hızıyla olup bitmişti, bir an hayal mi gördüm diye düşündüm. O sırada biri beni yakaladı. Başında, yüzüne kadar indirdiği bir beyzbol kasketi bulunan bir adam ayaklarımı yerden kesti ve beni kenara doğru sürükledi. Pardösümü ve dosyamı yere attım, tırabzana tutunarak karşı koymaya çalıştım. Kargaşa bir kaosa dönüşmüştü. Turistler itişip kakışıyor, bir an evvel buradan çıkmak istiyordu. Karnımla korkuluğa abanmıştım, yüzüm boşluğa bakıyordu.</span></p>

    <p class="duz" xml:lang="tr"><span class="duz">İyice korkuluğa yaslanmıştım, aşağı düşmemek için bütün ağırlığımı ayaklarıma vermiştim. Adamın elleri beni tırabzandan koparmaya çalışıyordu. Ziyaretçi kalabalığı, kavgamızla oyalanmadan bir an önce geçip gitmek istiyordu. Birinin beni öldürmeye çalıştığını fark eden olmamıştı anlaşılan.</span></p>

    <p class="duz" xml:lang="tr"><span class="duz">Bir yumruk savurdum. Darbem kalabalıkta kayboldu, ama adam kollarını gevşetmişti. Kendimi tırabzanın karşısına, duvar tarafına attım. Bir uğultu yükseldi. Ayaklarım birbirine dolanınca birkaç metre yuvarlandım. Bu kez kalabalık korkuluğa yığılmıştı. Neler oluyordu? Kafamı kaldırdım ve durumu anladım. İtiş kakış arasında katil geriye doğru devrilmişti. Adamla boğuşurken, ayaklarını yerden kesmiş ve düşürmüştüm anlaşılan.</span></p>

    <p class="duz" xml:lang="tr"><span class="duz">Ayağa kalktım, yerdeki eşyalarımı topladım. Şaşkın şaşkın hızla aşağı indim. Aramızdaki kavgayı fark eden olmamıştı. Kimse “</span><span class="italik">assassino</span><span class="duz">!”<a class="footnote-link" href="#footnote-231-1" id="footnote-231-1-backlink">[1]</a> diye bağırarak beni kolumdan yakalamamıştı. Diğerleriyle birlikte giriş katına kadar sürüklendim.</span></p>

    <p class="duz" xml:lang="tr"><span class="duz">Binanın tam ortasında yatan cesedin çevresinde bir çember oluşmuştu. Muhafızlar kalabalığı yarmak için bağırıyorlardı. Ben de kalabalığın arasına karıştım.</span></p>

    <p class="duz" xml:lang="tr"><span class="duz">Ceset, yerde tuhaf bir konumda yatıyordu. Sol bacağı, ayağı kalçasına değecek kadar kıvrılmıştı. Sağ kolu, sırtının altında kalmıştı, kırıldığı kesindi. Kemik, gömleğinin omzunu delmişti. Kasketi bir metre öteye fırlamış ve parlak kafası açık renkli mermerin üzerine dağılmıştı. Yüzünün çevresinde kandan bir hale vardı.</span></p>

    <p class="duz" xml:lang="tr"><span class="duz">Bir cesedin görünüşü her zaman şaşırtıcıdır, ama benim şaşkınlığa düşmek için bir başka nedenim daha vardı; bu adamı tanıyordum. Manon Simonis cinayetinin iki numaralı şüphelisi, Patrick Cazeviel’di. Belinden omuzlarına kadar dövmelerle kaplı şu eski mahkûm, meleklerin ve iblislerin tutsağı.</span></p>

    <p class="duz" xml:lang="tr"><span class="duz">Sol köprücükkemiğinin altındaki bir ayrıntı dikkatimi çekti.</span></p>

    <p class="duz" xml:lang="tr"><span class="duz">Diğer izleri ve mavimsi arabesk figürleri örten bir dövme. Üzerinde bir kamp numarası mı, yoksa bir yara izi mi olduğunu anlayamadığım bir desen, ancak bunu ilk karşılaşmamızda görmemiştim. Eskiden mahkûmlara takılan ve ucu bir zincire bağlanan bir halka veya bir demir boyunluk.</span></p>

    <p class="duz-son-paragraf-2" xml:lang="tr"><span class="duz">Bu sembolü daha önce de görmüştüm. Ama nerede.</span></p>

    <div class="footnotes footnote">
      <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Katil! (ç.n.)</span></p>
    </div>
  </div>
</body>
</html>