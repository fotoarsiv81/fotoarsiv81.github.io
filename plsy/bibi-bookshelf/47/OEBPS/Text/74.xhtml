<html xmlns="http://www.w3.org/1999/xhtml">
<head>
  <title>74.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x74">
    <h1 class="bolum-ismi" id="toc-anchor" xml:lang="tr"><span class="bolum-ismi">74</span></h1>

    <p class="duz" xml:lang="tr"><span class="duz">Bahçede sürünerek ilerledim ve tepeye doğru baktım. Gizlenmiş adamı görmem imkânsızdı, tüfeğin dürbünün yansımasını da fark edemiyordum; günümüzde optik gözler polimerdendi ve füme cam kullanılıyordu. Yine de her çalıyı, her ağacı gözlerimle tarayarak bir işaret, bir iz aradım.</span></p>

    <p class="duz" xml:lang="tr"><span class="duz">Hiçbir şey yoktu.</span></p>

    <p class="duz" xml:lang="tr"><span class="duz">Otlarla kaplı kurumuş bir dere yatağından yavaş yavaş tırmanmaya başladım. Her elli adımda bir, çukurun yamacına tırmanıyor ve elimi gözlerime siper ederek çevreme bakıyordum. Hâlâ görünürde kimse yoktu. Nişancı, şüphesiz dalların ve yaprakların arasına gizlenmişti ve üzerinde kamuflaj elbisesi vardı. Belki de, Saraybosnalı sniper’lar gibi çok uzaktan ateş ediyordu...</span></p>

    <p class="duz" xml:lang="tr"><span class="duz">Biraz daha tırmandım. Tam tepemde, serviler rüzgârla hışırdıyordu. Birden, çevreme bakınırken bir parıltı gördüm. Kaçamak, bir anlık bir parıltı. Güneşte parlayan metal bir tetik. Veya bir yüzük, bir bilezik, bir mücevher. Hızlandım, mümkün olduğunca ses çıkarmamaya çalışıyordum. Artık hiçbir şey düşünmüyor, hiçbir şeyi tahlil etmiyordum. Savaşa gidiyordum, hepsi bu, otuz derecelik açıyla benden iki yüz metre uzaktaki hedefime kilitlenmiştim.</span></p>

    <p class="duz" xml:lang="tr"><span class="duz">Nihayet, tepenin en yüksek noktası.</span></p>

    <p class="duz" xml:lang="tr"><span class="duz">Bir adım daha attım ve artık çevremi 180 derecelik bir açıyla görebiliyordum.</span></p>

    <p class="duz" xml:lang="tr"><span class="duz">Oradaydı, bir ağacın dibinde.</span></p>

    <p class="duz" xml:lang="tr"><span class="duz">İriyarı, kamuflaj elbiseliydi, aşağıdan görülmesi imkânsızdı.</span></p>

    <p class="duz" xml:lang="tr"><span class="duz">Haki bir panço giymişti, kafasında kapüşon vardı. Bir dizini yere dayamış, silahını sökmekle meşguldü; en azından yeniden doldurmuyordu. Dev gibi biriydi. En azından yüz elli kilo olmalıydı. Bu herif iki kez yoluma çıkmıştı. Catania’da bir çıkmaz sokakta. Vatikan müzesinin merdivenlerinde.</span></p>

    <p class="duz" xml:lang="tr"><span class="duz">Geniş bir daire çizdim ve arkadan ona doğru yaklaştım. Aramızda en fazla on metre mesafe vardı. Tüfeğin susturucusunu çıkarıyordu. Boru çok kızmış olmalıydı. Ama onu tutmakta ve bırakmamakta ısrar ediyordu.</span></p>

    <p class="duz" xml:lang="tr"><span class="duz">Üç metre. Bir metre... O anda, altıncı hisle olsa gerek başını çevirdi. Hareketini tamamlamasına izin vermedim. Üzerine atladım, sol kolumla gırtlağına bastırdım, bıçağımı çenesinin altına dayadım:</span></p>

    <p class="duz" xml:lang="tr"><span class="duz">– Tüfeğini bırak, diye bağırdım. Aksi takdirde de, yemin ediyorum işini bitiririm.</span></p>

    <p class="duz" xml:lang="tr"><span class="duz">Hareketsiz kaldı, hâlâ dizlerinin üstündeydi. Sırtına abandım, bir sığırı gırtlaklıyormuş gibiydim. Bıçağımla biraz dürttüm. Ancak yağ tabakası engel oldu, hiç kan akmadı:</span></p>

    <p class="duz" xml:lang="tr"><span class="duz">– Silahı bırak, bok herif. Şaka yapmıyorum.</span></p>

    <p class="duz" xml:lang="tr"><span class="duz">Bir süre daha tereddüt etti, sonra tüfeği bir metre önüne fırlattı. Pek güvenli bir mesafe değildi. Derin bir soluk aldım:</span></p>

    <p class="duz" xml:lang="tr"><span class="duz">– Şimdi, yavaşça döneceksin ve...</span></p>

    <p class="duz" xml:lang="tr"><span class="duz">Elinde bir şey parladı, bir yay gibi sağa döndü. Yana kaçtım. Bir komando bıçağı havada ıslık çaldı. Dizimi böğrüne geçirdim, gövdesini geriye doğru bükmeye çalıştım. Bıçağını bu defa sol tarafıma doğru savurdu. Darbeden bir kez daha kurtuldum.</span></p>

    <p class="duz" xml:lang="tr"><span class="duz">Yeniden geriye doğru dönmeye çalıştı. Şaşırtıcı bir kuvveti vardı. Bıçağı yeniden salladı, bu defa üstten. Bıçak omzumu sıyırdı. Acıyla inledim ve refleks olarak mutfak bıçağımı sol kulağının altına sapladım, siperine kadar. Kan fışkırmaya başladı, bıçak muhtemelen atardamara isabet etmişti.</span></p>

    <p class="duz" xml:lang="tr"><span class="duz">Çam yarması öne doğru eğildi, dizlerinin üzerinde iki yana sallandı. Bıçağı bırakmadan adamın hareketlerini izliyorum. Bir sığırın kafasını kesen bir kasap gibi bıçağı ileri geri oynattım. Kan parmaklarıma bulaşıyor, zaten ısınmış olan tenimi biraz daha ısıtıyordu.</span></p>

    <p class="duz" xml:lang="tr"><span class="duz">Bir sıçrayışta doğruldu, bir ayağını yere bastı ve ayağa kalkmayı başardı, ancak arkaya doğru yıkıldı. Yüz elli kiloluk ağırlığın altında ezildim. Nefesim kesiliverdi.</span></p>

    <p class="duz" xml:lang="tr"><span class="duz">Bir an bilincimi kaybettim, sonra kendime geldim. Hâlâ bıçağımı bırakmamıştım. Adamın ağırlığıyla çamurun içine gömülmüştüm, dev bir ahtapot gibi kollarımı ve bacaklarımı sallıyordum. Hâlâ kanı akıyordu ve üstüm başım kan içinde kalmıştı.</span></p>

    <p class="duz" xml:lang="tr"><span class="duz">Boğuluyordum. Birkaç saniye içinde gözlerim kararacaktı ve bu da, benim sonum demekti. Hâlâ amacıma ulaşamamıştım; bıçağı sol kulağa kadar yürütmek. Başladığım işi tamamlamak için bıçağın sapını iki elimle kavradım.</span></p>

    <p class="duz" xml:lang="tr"><span class="duz">Sonra bıraktım ve adamı üzerimden atmak için var gücümle çam yarmasını sırtımla ve dirseklerimle ittim. Sonunda yana devrildi. Bir kez daha, beni yakalamak için elini uzattı, ama elinde bir şey yoktu. Kendi etrafında iki kez döndü ve yamaçtan aşağı birkaç metre yuvarlandı.</span></p>

    <p class="duz" xml:lang="tr"><span class="duz">Çamurdan zorlukla çıktım, sırtımı ağaca dayadım, derin derin nefes aldım. Ciğerlerim ezilmiş, gırtlağım çamurla dolmuştu. Birden mideme şiddetli bir ağrı girdi. Arkamı döndüm ve ağacın dibine kustum. Kanımın şakaklarımda attığını hissediyordum. Yüzüm bembeyazdı; ölüm beyazlığındaydı.</span></p>

    <p class="duz" xml:lang="tr"><span class="duz">Birkaç dakika, bitkin bir halde dizlerimin üzerinde kalakaldım. Her şey yabancılaşmıştı. Sonra ayağa kalktım ve cesede bakmaya gittim. Beş metre aşağıda, sırtüstü yatıyordu, kolları göğsünde çaprazlanmıştı. Kapüşonu kafasından düşmüş, kısa bir sakalla çevrelenmiş geniş yüzü ortaya çıkmıştı. Boynundaki yara, kapkara, berbat bir ikinci kolye gibi duruyordu. Bıçağım, adam yuvarlanırken kırılmıştı.</span></p>

    <p class="duz" xml:lang="tr"><span class="duz">Kafam zonklarken, bir yandan da düşünüyordum.</span></p>

    <p class="duz" xml:lang="tr"><span class="duz">Onu da, bu adamı da tanıyordum.</span></p>

    <p class="duz" xml:lang="tr"><span class="duz">Richard Moraz, Manon Simonis cinayetinin bir numaralı şüphelisi.</span></p>

    <p class="duz" xml:lang="tr"><span class="duz">Bulmaca meraklısı adam. “Görüşeceğiz” demiştim ona Bavyera tavernasında. Görüşmüştük işte. Tüm parmaklarında yüzükler vardı. İlk karşılaşmamızda hemen ilgimi çeken yüzükler.</span></p>

    <p class="duz" xml:lang="tr"><span class="duz">Ortaparmağındaki özel bir şövalye yüzük dikkatimi çekti.</span></p>

    <p class="duz" xml:lang="tr"><span class="duz">Bir anda her şey yerine oturdu; bu parmaktaki yüzüğün üstündeki figürü Cazeviel’in vücudunda görmüştüm. Eskiden mahkûmlara takılan, ucu bir zincire bağlı demir bir boyunluk. Yaklaştım ve yüzüğü inceledim. Kesinlikle aynı semboldü, altın kabartma.</span></p>

    <p class="duz" xml:lang="tr"><span class="duz">Emin olmak için cesedin sağ kolunu sıyırdım; kol bandajlıydı. Bandajı söktüm; yara çok belirgindi, yaklaşık on santimetre uzunluğunda, boylamasına bir yara. Vatikan Müzesi’ndeki itişip kakışma sırasında Cazeviel’in bıçağını yiyen bu çam yarmasıydı.</span></p>

    <p class="duz" xml:lang="tr"><span class="duz">Sorunumun ikinci kısmını da çözmüştüm.</span></p>

    <p class="duz-son-paragraf-2" xml:lang="tr"><span class="duz">Simplon Geçidi’nde başlayan sorunun.</span></p>
  </div>
</body>
</html>