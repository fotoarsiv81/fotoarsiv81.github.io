<html xmlns="http://www.w3.org/1999/xhtml">
<head>
  <title>34.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x34">
    <h1 class="bolum-ismi" id="toc-anchor" xml:lang="tr"><span class="bolum-ismi">34</span></h1>

    <p class="duz" xml:lang="tr"><span class="duz">Yem, suyun yüzeyinde titreşiyordu.</span></p>

    <p class="duz" xml:lang="tr"><span class="duz">Misinayı gözlerimle takip ettim ve yaprakların arasındaki olta kamışının ucunu gördüm. Bu ince uzun parçaya “ipek” dendiğini hatırladım; bu da sahneyi biraz daha hafifletiyordu. Naylon sabah ışığında parlıyordu; saat henüz ondu.</span></p>

    <p class="duz" xml:lang="tr"><span class="duz">O uğursuz yazıyı bulduktan sonra, rahip evinin ve ek binanın çevresinde tam bir tur atmıştım; kimse yoktu. Uyandırdığım Mariotte sadece tek bir şey söylemişti: “Vandallık bu. Sadece vandallık.” Jandarmaya haber vermemesi için onu ikna etmekte güçlük çekmemiştim. Ona göre, bu kilisesine karşı yapılan ilk kötülük değildi.</span></p>

    <p class="duz" xml:lang="tr"><span class="duz">“Graffiti”yi temizlemeyi önermiştim. Mariotte, dua etmeden yatmaya gitmiş, ben de, sakin sakin olay yerinin fotoğrafını çektikten sonra taze likenden örnekler almıştım. Dijital makinemin flaşı, şu “SENİ BEKLİYORDUM” yazısı üzerinde patlarken bir tek şeyden emindim: Bu cümle benim içindi.</span></p>

    <p class="duz" xml:lang="tr"><span class="duz">Uyumanın imkânı yoktu. Dizüstü Mac’imi çalıştırmış ve bu bölgeye geldiğim andan itibaren bütün olayları not etmiştim. Günah çıkarma hücresine şu yazıyı yazan kişiyi düşünmemenin en iyi yolu buydu. Çektiğim fotoğrafları bilgisayara geçirmiş, elimdeki belgeleri taramıştım: Valleret’nin raporu, gittiğim her yeri, görüştüğüm herkesi işaretlediğim bölge haritası, Plinkh’in notları...</span></p>

    <p class="duz" xml:lang="tr"><span class="duz">Sabah altıda, rahibin ofisinde bir fotokopi makinesi bulmuştum. Otopsi raporundan, biri Foucault, diğeri de Svendsen için iki nüsha fotokopi çekmiş, sonra İsveçli’nin kolisini hazırlamıştım: günah çıkarma hücresinden aldığım örnekler, bokböceği, Sylvie Simonis’in cesedinde bulunan liken.</span></p>

    <p class="duz" xml:lang="tr"><span class="duz">İsa’lı haçı gönderme konusunda tereddüt ediyordum; sonuçta her yerde bulunabilen sıradan litürjik bir eşyaydı. Onu yanımda tutmaya karar verdim. Haçtan parmak izi bile almış, ancak bir sonuç elde edememiştim. Pıhtılaşmış kana gelince, onu da Svendsen’e yollamak için küçük bir naylon torbaya koymuştum.</span></p>

    <p class="duz" xml:lang="tr"><span class="duz">Saat altı otuzda, yeniden yoldaydım, Besançon’a doğru gidiyordum. Kafamın içinde cevabını bulamadığım bir sürü soru vardı. Saat yedi olmuştu ve ben Besançon Garı’nda “trenim”in kondüktörünü bekliyordum. Bu gönderme tekniğini, Ruanda’da tanıştığım foto muhabirlerinden öğrenmiştim: Onlar da çektikleri filmleri düzenli sefer yapan uçakların pilotlarına veya steward’larına teslim ediyorlardı.</span></p>

    <p class="duz" xml:lang="tr"><span class="duz">Ardından, garın kafesinde bir kahve içecek kadar zamanım olmuştu. Kendimi daha iyi hissediyordum: temiz hava, soğuk ve ışık. Sonra dağlara doğru,</span> <span class="italik">Courrier du Jura</span><span class="duz">’nın muhabirini, Jean-Claude Chopard’ı bulmak için yeniden yola çıkmıştım. Soruşturmaya başka bir yönden yaklaşmak istiyordum; on iki yıl önce meydana gelen Manon Simonis cinayetini kurcalayacaktım.</span></p>

    <p class="duz" xml:lang="tr"><span class="duz">– Bay Chopard?</span></p>

    <p class="duz" xml:lang="tr"><span class="duz">Otlar kımıldadı. Kamuflaj elbiseli, dizlerine kadar suyun içinde olan bir adam belirdi. Üzerinde kalçalarına kadar çıkan zeytin yeşili bir çizme ve yine aynı renkte, bir salopet vardı. Haki renkli bir beyzbol şapkasının altındaki yüzü seçilmiyordu. Komşularından öğrenmiştim; cumartesi sabahları, “Chopard alabalık avlıyordu”. Yaprakların altından eğilerek geçip ona doğru yaklaştım.</span></p>

    <p class="duz" xml:lang="tr"><span class="duz">– Bay Chopard? diye alçak sesle tekrar ettim.</span></p>

    <p class="duz" xml:lang="tr"><span class="duz">Balıkçı öfkeli gözlerle bana baktı. Kamışını kasığına dayayıp bir elini serbest bıraktı, sonra parmaklarıyla bazı işaretler yaptı. Önce başparmağı ve ortaparmağıyla makas yaptı, ardından elini ağzının önünde kapattı. Hiçbir şey anlamamıştım.</span></p>

    <p class="duz" xml:lang="tr"><span class="duz">– Jean-Claude Chopard değil misiniz?</span></p>

    <p class="duz" xml:lang="tr"><span class="duz">Serbest eliyle havayı süpürdü, sanki “boş ver” demek ister gibiydi. Kamışını hafifçe kaldırdı, hızlı hızlı birkaç defa makarayı çevirdi, sonra dalları ve yaprakları aralayarak kıyıya doğru ilerledi. Yardım eder gibi yaptım, ama kolumu görmezden geldi ve sazlıklara tutunarak karaya çıktı. Belinde asılı boş iki metal sepet vardı. Üzerinden sular akarken ağdalı bir ses tonuyla sordu:</span></p>

    <p class="duz" xml:lang="tr"><span class="duz">– İşaret dilini bilmiyor musunuz?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Ben sağır ve dilsizler için açılmış bir merkezde öğrendim. Belfort yakınlarında, bir röportaja gitmiştim. Gırtlağını temizledi sonra derin bir iç çekti. Size “balık avı” dersem, siz bana ne cevap verirsiniz?</span></p>

    <p class="duz" xml:lang="tr"><span class="duz">– Sabah. Tek başına.</span></p>

    <p class="duz" xml:lang="tr"><span class="duz">– Evet. Ve tabii ki sessizlik. Sepetleri çıkardı. Ne demek istediğimi anladınız mı?</span></p>

    <p class="duz" xml:lang="tr"><span class="duz">– Özür dilerim.</span></p>

    <p class="duz" xml:lang="tr"><span class="duz">Adam anlaşılmaz bir şeyler homurdandı ve çizmelerinin konçlarını indirdi. Tek harekette onları çıkardı, ardından askılarının kopçalarını açtı ve kozasından çıkan iri bir kelebek gibi salopetinden fırladı. Bir Hawai gömlek ile çuval bezinden bir pantolon giymişti. Ayaklarında, yeni oldukları her halinden belli Nike ayakkabılar vardı.</span></p>

    <p class="duz" xml:lang="tr"><span class="duz">Bir sigara yaktım. Pis pis baktı.</span></p>

    <p class="duz" xml:lang="tr"><span class="duz">– Sağlığa zararlı olduğunu biliyor musun?</span></p>

    <p class="duz" xml:lang="tr"><span class="duz">– Hiç duymadım.</span></p>

    <p class="duz" xml:lang="tr"><span class="duz">Dudaklarının köşesine bir Gitane yerleştirdi:</span></p>

    <p class="duz" xml:lang="tr"><span class="duz">– Ben de.</span></p>

    <p class="duz" xml:lang="tr"><span class="duz">Sigarasını yaktım ve kokusunu ciğerlerime çektim. Altmışlarında, iri yapılı biriydi, gri saçları, kasketinin kenarlarından bir saman tutamı gibi dışarı taşmıştı. Üç günlük sakalı eğe talaşını andırıyordu ve kulakları bile kıllıydı. Kıllarının içinde pusuya yatmış bir kirpiye benziyordu. Yüzü kareydi ve kalın gözlükleri vardı. Sivri ve kıvrık çenesi ona, Temel Reis gibi sert ve huysuz bir hava veriyordu.</span></p>

    <p class="duz" xml:lang="tr"><span class="duz">– Jean-Claude Chopard, değil mi?</span></p>

    <p class="duz" xml:lang="tr"><span class="duz">Kasketini çıkardı ve havada bir sekiz çizdi:</span></p>

    <p class="duz" xml:lang="tr"><span class="duz">– Hizmetindeyim. Ya sen, sen kimsin?</span></p>

    <p class="duz" xml:lang="tr"><span class="duz">– Mathieu Durey, gazeteci.</span></p>

    <p class="duz" xml:lang="tr"><span class="duz">Bir kahkaha attı. Çalılıkların arasına gizlenmiş metal bir sandığı çekti. İçine çizmelerini, salopetini ve sepetlerini koydu.</span></p>

    <p class="duz" xml:lang="tr"><span class="duz">– Evladım, beni ikna etmek istiyorsan, zevzekliği bırak.</span></p>

    <p class="duz" xml:lang="tr"><span class="duz">– Efendim?</span></p>

    <p class="duz" xml:lang="tr"><span class="duz">– Otuz yıl her türlü işte çalıştım, bu sana bir şey ifade ediyor mu? Polisin kokusunu on kilometreden alırım. Şimdi bana soruların varsa, dürüst ol, anladın mı?</span></p>

    <p class="duz" xml:lang="tr"><span class="duz">Gazetecinin aksanı Mariotte’unkine benzemiyordu. Aynı gırtlaktan, kesik kesik hecelerle konuşuyordu, ama rahip kadar ağır değildi. Kendimi kamufle etme yeteneğimi kaybetmeye mi başlamıştım?</span></p>

    <p class="duz" xml:lang="tr"><span class="duz">– Tamam, dedim. Paris Cinayet Masası’ndanım.</span></p>

    <p class="duz" xml:lang="tr"><span class="duz">– Ha şöyle! Simonisler için mi geldin?</span></p>

    <p class="duz" xml:lang="tr"><span class="duz">Başımla onayladım.</span></p>

    <p class="duz" xml:lang="tr"><span class="duz">– Resmi görev mi?</span></p>

    <p class="duz" xml:lang="tr"><span class="duz">– Yarı resmi.</span></p>

    <p class="duz" xml:lang="tr"><span class="duz">– Demek Paris’te yapacak işin yok, ha.</span></p>

    <p class="duz" xml:lang="tr"><span class="duz">Elini metal sandığına daldırdı ve içinden sarımsı bir şişe çıkardı.</span></p>

    <p class="duz" xml:lang="tr"><span class="duz">– “Tatlı sonrası şarabımdan” tatmak ister misin?</span></p>

    <p class="duz" xml:lang="tr"><span class="duz">– Ortada tatlı göremiyorum.</span></p>

    <p class="duz" xml:lang="tr"><span class="duz">Yeniden güldü. Diğer elinde, kastanyet gibi birbirine çarptırdığı iki bardak vardı:</span></p>

    <p class="duz" xml:lang="tr"><span class="duz">– Seni dinliyorum, dedi, otların üzerine bıraktığı bardakları doldururken.</span></p>

    <p class="duz" xml:lang="tr"><span class="duz">Ona durumu izah ettim: Luc’ün soruşturmasını, intihara teşebbüsünü, beni buraya getiren ipuçlarını anlattım. Simonis soruşturması ile Luc’ün bu umutsuz davranışı arasında bir bağ olduğuna inandığımı söyledim. Son olarak da ona Luc’ün resmini gösterdim, ama aldığım cevap diğerleri gibiydi: “Hiç görmedim.” Böcekler güneşin altında vızıldıyordu. Hava güzel olacaktı.</span></p>

    <p class="duz" xml:lang="tr"><span class="duz">– Sylvie’nin ölümü hakkında, dedi, şarabından bir yudum aldıktan sonra. Sana pek fazla bir şey söyleyemem. O olayla ilgilenemedim.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Erken emeklilik.</span> <span class="italik">Courrier</span><span class="duz">’dekiler, miadımın dolduğunu düşünüyorlardı. İşte tam bu sırada Sylvie Simonis cinayeti Hızır gibi yetişti. “Chopard’ı ıskartaya” çıkarmak için bulunmaz fırsattı.</span></p>

    <p class="duz" xml:lang="tr"><span class="duz">– Neden özellikle bu olay?</span></p>

    <p class="duz" xml:lang="tr"><span class="duz">– İlk cinayetle çok fazla haşir neşir olduğumu unutmamışlardı. Onlara göre bu işe çok bulaşmıştım. Genç birini yollamayı tercih ettiler. Bir acemi. Sadece önemsiz işlerin peşinde koşmuş bir herif.</span></p>

    <p class="duz" xml:lang="tr"><span class="duz">– Soruşturmanın fazla gürültü koparmasını istemiyorlardı, anlaşılan.</span></p>

    <p class="duz" xml:lang="tr"><span class="duz">– Tam üstüne bastın. Bölgenin imajının zedelenmemesi gerekiyordu. Politika böyle bir şey. Ben de eyvallah deyip gitmeyi tercih ettim.</span></p>

    <p class="duz" xml:lang="tr"><span class="duz">Bardağı dudaklarıma götürdüm, Jura bölgesine has sarı şaraptı. Tadı muhteşemdi, ama degüstasyon yapacak keyfim yoktu.</span></p>

    <p class="duz" xml:lang="tr"><span class="duz">– Bu durumda, kendi soruşturmanızı kendiniz yaptınız, değil mi?</span></p>

    <p class="duz" xml:lang="tr"><span class="duz">– Pek kolay olmadı. Yaşlı rütbeliler, dostlarım, hepsi emekli olmuştu. Besançon’dan tamamen yeni bir ekip gelmişti. Tümü aptal kafalı zirzoplar.</span></p>

    <p class="duz" xml:lang="tr"><span class="duz">– Stéphane Sarrazin gibi mi?</span></p>

    <p class="duz" xml:lang="tr"><span class="duz">– Baş salak.</span></p>

    <p class="duz" xml:lang="tr"><span class="duz">– Ya Sylvie’nin ailesi? Onları sorgulamadınız mı?</span></p>

    <p class="duz" xml:lang="tr"><span class="duz">– Sylvie’nin ailesi yoktu.</span></p>

    <p class="duz" xml:lang="tr"><span class="duz">– Bana kocasından söz eden olmadı.</span></p>

    <p class="duz" xml:lang="tr"><span class="duz">– Sylvie yıllardan beri duldu. Manon öldürüldüğünde de.</span></p>

    <p class="duz" xml:lang="tr"><span class="duz">– Nasıl öldü?</span></p>

    <p class="duz" xml:lang="tr"><span class="duz">Chopard hemen cevap vermedi. Bardağını bıraktı, çoktan boşalmıştı. Yemlerini, iğnelerini, misinalarını özenle, olta kutusundaki küçük çekmecelere yerleştirdi. Sonra şapkasının siperliğinin altından bana baktı:</span></p>

    <p class="duz" xml:lang="tr"><span class="duz">– Demek tüm hikâyeyi istiyorsun, ha?</span></p>

    <p class="duz" xml:lang="tr"><span class="duz">– Seyahatimin amacı bu.</span></p>

    <p class="duz" xml:lang="tr"><span class="duz">Gazeteci bir dizi küçük kancayı bir başka bölmeye koydu:</span></p>

    <p class="duz" xml:lang="tr"><span class="duz">– Frédéric Simonis, 1987’den bir arabanın içinde öldü.</span></p>

    <p class="duz" xml:lang="tr"><span class="duz">– Kaza mı?</span></p>

    <p class="duz" xml:lang="tr"><span class="duz">– Ricard’da meydana gelen bir kaza, evet. Körkütük sarhoşmuş.</span></p>

    <p class="duz" xml:lang="tr"><span class="duz">Yolda ölen alkolik bir koca, cesedi bir kuyunun dibinde bulunan küçük bir kız. Ve şimdi de, feci bir şekilde öldürülen, ailenin son ferdi zavallı saatçi kadın. İşte bir ailenin portresi. Her yerde hazır ve nazır olan ölümün dışında birbiriyle bağdaşan hiçbir şey yoktu. Chopard sıkıntımı hissetmişti:</span></p>

    <p class="duz" xml:lang="tr"><span class="duz">– Frédéric ve Sylvie, Bern kantonundaki Bienne Politeknik Okulu’nda tanışmışlar. İsviçre’nin en ünlü saatçilik okulu. Birbirlerine taban tabana zıt iki insan. Frédéric şımarık bir zengin çocuğu, Besançon’da tekstille uğraşan büyük bir aileye mensup. Sylvie ise, Nancy’de saatçilik yapan dul bir kadının kızı ve on üç yaşındayken annesini kaybediyor. Frédéric ailesinin gözünde işe yaramazın teki, Sylvie burslu okuyan, tuttuğunu koparan, saatçilik konusunda bir deha. Buralarda söylendiği gibi bir “altın el”di. Hiçbir çark, hiçbir mekanizma onun için sır değildi.</span></p>

    <p class="duz" xml:lang="tr"><span class="duz">– Çift birlikte çalıştı mı?</span></p>

    <p class="duz" xml:lang="tr"><span class="duz">Balıkçı sandığını kapattı:</span></p>

    <p class="duz" xml:lang="tr"><span class="duz">– Tuhaf ama, evet. Tabii, ilk zamanlarda. 1980’de evlenmişler. Manon doğdu, ardından uyumsuzluklar başladı. Frédéric kendini içkiye verdi. Sylvie ise işinde sürekli yükseldi. Rolex’e, Cartier’ye, Jaeger-Le Coultre’a ve diğer büyük markalara hizmet veren bir atölyede çalışıyordu. Arap prensleri, banker aileleri için paha biçilmez saatler yapıyordu... İkisinin anlaştıkları tek şey küçük kızlarıydı. Onu taparcasına seviyorlardı. Tek engel Frédéric’in anne ve babasıydı. Sylvie’yi hiç sevememişlerdi. Hatta Frédéric ölünce, Manon’u almak bile istediler. Ama hava aldılar. Paraları olmasına rağmen, bu konuda hiçbir şey yapamadılar. Sylvie, kusursuz bir anneydi.</span></p>

    <p class="duz" xml:lang="tr"><span class="duz">– Manon’un ölümünden sonra, Sylvie neden bölgeyi terk etmedi? Soruşturma, dedikodular, suçlamalar ve anılar; neden tüm bunlardan kaçmadı? Artık onu Sartuis’ye bağlayan bir şey yoktu.</span></p>

    <p class="duz" xml:lang="tr"><span class="duz">Chopard yeniden bardağını doldurdu:</span></p>

    <p class="duz" xml:lang="tr"><span class="duz">– Zaten herkesin de beklediği buydu. Ama kimse onu etkileyemedi. Üstelik, bir de ev satın aldı. Bölgenin çok ünlü bir yerinde. “Saat Evi”. Tanınmış saat markalarının işlerini yapmaya başladı. Sylvie için bu gerçek bir zaferdi. Kendi hesabına çalışıyordu, buraya kapanıyor ve saat mekanizmalarıyla boğuşuyordu. Yükselişi devam etti. Yaşadığı dramlara, başkalarının ona olan düşmanlığına rağmen.</span></p>

    <p class="duz" xml:lang="tr"><span class="duz">– Düşmanlık mı?</span></p>

    <p class="duz" xml:lang="tr"><span class="duz">– Sylvie, Sartuis’de hiç sevilmedi. Katı, donanımlı ve mağrur bir kadındı. Ve üstelik yabancıydı. Lorraine bölgesinden gelmişti. Bölge seksenlerde sel baskınına uğradığında, iş aramak için sınırın diğer tarafına geçmişti. Başkalarının gözünde bu bir ihanetti. Küçük kızın ölümünden sonra, şehrin yarısı onun suçlu olduğunu düşünüyordu. Cinayet sırasında başka yerde olduğu halde.</span></p>

    <p class="duz" xml:lang="tr"><span class="duz">– Neredeydi?</span></p>

    <p class="duz" xml:lang="tr"><span class="duz">– Cinayet anında, yumurtalıklarındaki kisti aldırmak için Sartuis Hastanesi’ndeydi.</span></p>

    <p class="duz" xml:lang="tr"><span class="duz">Chopard ayağa kalktı, olta kamışlarını ve sandığını aldı. Yardım teklif ettim. İki sepeti elime tutuşturdu. Patika boyunca peşinden yürüdüm.</span></p>

    <p class="duz" xml:lang="tr"><span class="duz">– Size göre bu iki cinayet bağlantılı mı?</span></p>

    <p class="duz" xml:lang="tr"><span class="duz">– Evet. Ve aynı katilin işi.</span></p>

    <p class="duz" xml:lang="tr"><span class="duz">– Ama öğrendiğim kadarıyla, yöntemler çok farklı...</span></p>

    <p class="duz" xml:lang="tr"><span class="duz">– İki cinayetin arasında on dört yıl var. Katilin kendini geliştirmesi için yeterli bir süre, öyle değil mi?</span></p>

    <p class="duz" xml:lang="tr"><span class="duz">Ona yetişebilmek için adımlarımı sıklaştırdım.</span></p>

    <p class="duz" xml:lang="tr"><span class="duz">– Peki, amaç ne olabilir? Neden Simonisler?</span></p>

    <p class="duz" xml:lang="tr"><span class="duz">– Bak, evladım, zaten bilmecenin çözümü de burada. Ama her ne olursa olsun, Manon’un öldürülmesini incelenmeden Sylvie cinayeti anlaşılamaz.</span></p>

    <p class="duz" xml:lang="tr"><span class="duz">– Bana bu konuda yardımcı olabilir misiniz?</span></p>

    <p class="duz" xml:lang="tr"><span class="duz">– Lafı mı olur. Bir yıl boyunca, her hafta bu olay hakkında bir yazı yazdım. Hepsini sakladım.</span></p>

    <p class="duz" xml:lang="tr"><span class="duz">– Okuyabilir miyim?</span></p>

    <p class="duz-son-paragraf-2" xml:lang="tr"><span class="duz">– Gidelim evladım.</span></p>
  </div>
</body>
</html>