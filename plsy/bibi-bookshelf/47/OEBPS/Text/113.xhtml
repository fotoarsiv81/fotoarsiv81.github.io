<html xmlns="http://www.w3.org/1999/xhtml">
<head>
  <title>113.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x113">
    <h1 class="bolum-ismi" id="toc-anchor" xml:lang="tr"><span class="bolum-ismi">113</span></h1>

    <p class="duz" xml:lang="tr"><span class="duz">İki saat sonra, Vallorbe’da sınırı geçiyordum. Pontarlier’ye kadar E23’ü takip ettim, sonra Morteau yönüne saptım, Doubs boyunca ilerledim. Bir saat daha yol aldıktan sonra Sartuis gözüktü. Bu kadar acının arasında, küçük de olsa bir ışık parıldıyordu: Manon’u bulacaktım ve onu korumam altına alacaktım.</span></p>

    <p class="duz" xml:lang="tr"><span class="duz">Vadiye doğru inerken, aşağıda, Sartuis’nin lüks konutlarının bulunduğu mahalleye doğru yol alan bir jandarma minibüsü gördüm; tepe lambası açıktı, ancak siren çalmıyordu. Cep telefonuma uzandım.</span></p>

    <p class="duz" xml:lang="tr"><span class="duz">– Foucault!</span></p>

    <p class="duz" xml:lang="tr"><span class="duz">– Onu bulamadım, Mat.</span></p>

    <p class="duz" xml:lang="tr"><span class="duz">– Hiç ipucu yok mu?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Ya diğerleri?</span></p>

    <p class="duz" xml:lang="tr"><span class="duz">– Onlar da. Jura’ya döndüğünü düşünüyorlar.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Luc’ün düşüncesi bu yönde.</span></p>

    <p class="duz" xml:lang="tr"><span class="duz">– Luc mü?</span></p>

    <p class="duz" xml:lang="tr"><span class="duz">– Haberi ona Corine Magnan verdi. Tek kelime etmeden dinledi. Her geçen gün biraz daha aklını yitiriyor. Sadece onları Manon’un öldürdüğünü ve onu Sartuis’de aramak gerektiğini söyledi. Kaynağına döneceğini belirtti. Annesinin evine...</span></p>

    <p class="duz" xml:lang="tr"><span class="duz">Luc gerçek bir falcıydı. Telefonu kapattım ve yeniden gaza yüklendim. Jandarmanın mavi tepe lambası dağların yamaçlarına vuruyordu. Onlardan önce ulaşmalı, Manon’u kurtarmalıydım. Gaz pedalına biraz daha yüklendim.</span></p>

    <p class="duz" xml:lang="tr"><span class="duz">Şehrin girişinde, sola saptım. Demiryolu boyunca uzanan, ne kavşağı ne de trafik ışıkları olan bir yol hatırlıyordum. Dördüncü vitese geçtim, saatte yüz otuz kilometreyle gidiyordum. Farlarım, yolun kenarındaki ağaçları sanki köklerinden söküyordu.</span></p>

    <p class="duz" xml:lang="tr"><span class="duz">Dört dakika sonra Sartuis’nin zengin mahallesini geride bırakıyordum. Minibüsün ışıkları hâlâ ovada yanıp sönüyordu. Ama artık arkamda kalmıştı. Onların önüne geçmiştim. Manon’a kavuşmama sadece iki dakika kalmıştı.</span></p>

    <p class="duz" xml:lang="tr"><span class="duz">Piramit biçimli evi gördüm. Beyaz badanalı koca duvarını, büyük camlarını. Hiç ışık yoktu. Evin arkasına dolandım ve Manon’u cebinden aradım.</span></p>

    <p class="duz" xml:lang="tr"><span class="duz">– Geldim. Neredesin?</span></p>

    <p class="duz" xml:lang="tr"><span class="duz">– Garajda.</span></p>

    <p class="duz" xml:lang="tr"><span class="duz">Evin yanındaki kulübeye doğru koştum. Jandarma arabasının mavi ışığı gitgide büyüyor, sanki tüm vadiyi aydınlatıyordu. Kapıya vurdum. Ağır ağır açıldı.</span></p>

    <p class="duz" xml:lang="tr"><span class="duz">Geçen her dakika etimden bir parça koparıyordu.</span></p>

    <p class="duz" xml:lang="tr"><span class="duz">Manon karanlığın içinde belirdi. Aydınlık yüzü, dudaklarının buğusuyla puslanmıştı. Mırıldandı:</span></p>

    <p class="duz" xml:lang="tr"><span class="duz">– Buraya neden geldiğimi bilmiyorum. Bu ev bütün korkularımı yok ediyor. Ben...</span></p>

    <p class="duz" xml:lang="tr"><span class="duz">– Gel.</span></p>

    <p class="duz" xml:lang="tr"><span class="duz">Manon eşikten çıktı. Hareketleri ürkek ve hızlıydı. Minibüsün ışıkları artık iyice görünür hale gelmişti.</span></p>

    <p class="duz" xml:lang="tr"><span class="duz">– Bunlar kim? Polis mi?</span></p>

    <p class="duz" xml:lang="tr"><span class="duz">– Acele et, sana söylüyorum.</span></p>

    <p class="duz" xml:lang="tr"><span class="duz">– Benim burada olduğumu biliyorlar mı?</span></p>

    <p class="duz" xml:lang="tr"><span class="duz">– Yeni bir gelişme oldu.</span></p>

    <p class="duz" xml:lang="tr"><span class="duz">– Ne?</span></p>

    <p class="duz" xml:lang="tr"><span class="duz">Jandarma birkaç yüz metre uzağımızdaydı. Fısıldadım:</span></p>

    <p class="duz" xml:lang="tr"><span class="duz">– Laure, Luc’ün karısı. Öldürülmüş. İki küçük kızıyla birlikte.</span></p>

    <p class="duz" xml:lang="tr"><span class="duz">Manon küçük bir çığlık attı. Gözlerini minibüsün geldiği yöne çevirdi:</span></p>

    <p class="duz" xml:lang="tr"><span class="duz">– Bunu benim yaptığımı mı düşünüyorlar?</span></p>

    <p class="duz" xml:lang="tr"><span class="duz">Cevap vermedim, elini tuttum ve onu arabaya doğru çektim. Direndi. Ona doğru dönüp bağırdım:</span></p>

    <p class="duz" xml:lang="tr"><span class="duz">– Gel, kahretsin!</span></p>

    <p class="duz" xml:lang="tr"><span class="duz">Çok geçti. Minibüs yolun ağzında belirmişti bile. Manon’u çekiştirdim, arabanın kapısını açtım ve içeri, sürücü koltuğuna doğru ittim. Eline anahtarları tutuşturdum. Bir geceyi daha üniformalıların arasında geçiremezdi. Yarına kadar, ben taksi şoförünü bulup ifadesini alana kadar saklanacaktı.</span></p>

    <p class="duz" xml:lang="tr"><span class="duz">– Git. Çabuk.</span></p>

    <p class="duz" xml:lang="tr"><span class="duz">– Ya sen?</span></p>

    <p class="duz" xml:lang="tr"><span class="duz">– Burada kalıyorum. Zaman kazanacağım.</span></p>

    <p class="duz" xml:lang="tr"><span class="duz">– Hayır, ben...</span></p>

    <p class="duz" xml:lang="tr"><span class="duz">Anahtarları tutan avucunu kapattım.</span></p>

    <p class="duz" xml:lang="tr"><span class="duz">– İsviçre’ye git. Sınırı geçince beni ara.</span></p>

    <p class="duz" xml:lang="tr"><span class="duz">İstemeye istemeye motoru çalıştırıp hareket etti. Bağırdım:</span></p>

    <p class="duz" xml:lang="tr"><span class="duz">– Sınırı geç! Ve beni ara.</span></p>

    <p class="duz" xml:lang="tr"><span class="duz">Sanki yüzümün bütün ayrıntılarını hafızasına kazımak istermiş gibi camdan bana baktı. Jandarma minibüsünün mavi ışıkları çoktan yüz hatlarında hüzünlü gölgeler oluşturmaya başlamıştı. Motoru öttürerek geri geri gitti.</span></p>

    <p class="duz" xml:lang="tr"><span class="duz">Döndüm ve yola doğru yürüdüm. Minibüs durdu. Jandarmalar arabadan atladı ve ellerinde silahlarıyla bana doğru koştu. İçlerinden biri bağırdı:</span></p>

    <p class="duz" xml:lang="tr"><span class="duz">– Burada ne yapıyorsunuz?</span></p>

    <p class="duz" xml:lang="tr"><span class="duz">Kimliğimi çıkarmak için hamle yaptım.</span></p>

    <p class="duz" xml:lang="tr"><span class="duz">– Kımıldama!</span></p>

    <p class="duz" xml:lang="tr"><span class="duz">Ancak hüviyetimi çıkarmayı başarmıştım. Farlardan yayılan ışık huzmesine doğru tuttum:</span></p>

    <p class="duz" xml:lang="tr"><span class="duz">– Ben polisim.</span></p>

    <p class="duz" xml:lang="tr"><span class="duz">Adamlar biraz yavaşlarken, siyah anoraklı bir subay hepsinin önüne geçti:</span></p>

    <p class="duz" xml:lang="tr"><span class="duz">– Adın?</span></p>

    <p class="duz" xml:lang="tr"><span class="duz">– Mathieu Durey, Paris Cinayet Masası.</span></p>

    <p class="duz" xml:lang="tr"><span class="duz">Adam kimliğimi aldı:</span></p>

    <p class="duz" xml:lang="tr"><span class="duz">– Bir soruşturma üzerinde çalışıyorum. Ben...</span></p>

    <p class="duz" xml:lang="tr"><span class="duz">– Evinden sekiz yüz kilometre uzakta mı?</span></p>

    <p class="duz" xml:lang="tr"><span class="duz">– Açıklayabilirim.</span></p>

    <p class="duz" xml:lang="tr"><span class="duz">– Çok isterim, evet. Kimliğimi cebine attı, sonra omzumun üzerinden açık garaj kapısına baktı. Çünkü daha çok bu bir haneye tecavüzü andırıyor.</span></p>

    <p class="duz" xml:lang="tr"><span class="duz">Adamlarına döndü:</span></p>

    <p class="duz" xml:lang="tr"><span class="duz">– Sizler, evi arayın! Yeniden bana baktı. Araban nerede?</span></p>

    <p class="duz" xml:lang="tr"><span class="duz">– Yolda arızalandı. Yürüyerek geldim.</span></p>

    <p class="duz" xml:lang="tr"><span class="duz">Subay ses çıkarmadan beni inceliyordu. Formole bulanmış pardösü, kanlı bir yüz, yana kaymış bir yaka. Jandarma ağır ağır nefes alıyordu. Farların ışığı arkasından vurduğu için yüzünü seçemiyordum. Sentetik kürk yakası karanlıkta parlıyordu.</span></p>

    <p class="duz" xml:lang="tr"><span class="duz">– Açık konuşmuyorsun, dostum, diye homurtuyla söylendi. Bize her şeyi anlatman gerekecek, bütün ayrıntısıyla.</span></p>

    <p class="duz" xml:lang="tr"><span class="duz">– Sorun değil.</span></p>

    <p class="duz" xml:lang="tr"><span class="duz">Bir jandarma koşarak arkasında belirdi.</span></p>

    <p class="duz" xml:lang="tr"><span class="duz">– Kadın burada değil, Yüzbaşım.</span></p>

    <p class="duz" xml:lang="tr"><span class="duz">Subay, sanki beni daha iyi görmek ister gibi bir adım geriledi. Gözlerini benden ayırmadan diğer jandarmaya sordu:</span></p>

    <p class="duz" xml:lang="tr"><span class="duz">– Ya garaj?</span></p>

    <p class="duz" xml:lang="tr"><span class="duz">– Kimse yok, Yüzbaşım.</span></p>

    <p class="duz" xml:lang="tr"><span class="duz">Öfkeyle ellerini birbirine vurdu.</span></p>

    <p class="duz" xml:lang="tr"><span class="duz">– Tamam. Dönüyoruz. Ve bu beyi de götürüyoruz. Bize anlatacak çok şeyi var. Manon Simonis’le ilgili.</span></p>

    <p class="duz" xml:lang="tr"><span class="duz">Döndü ve önceden fark etmediğim lacivert renkli bir arabaya yöneldi. Yolcu kapısını açtı, içeri doğru eğildi. Bir telsize konuşmaya başladı:</span></p>

    <p class="duz" xml:lang="tr"><span class="duz">– Brugen konuşuyor. Dönüyoruz... Hayır, burada değil. Yeniden bana baktı. Ama bir şey bana fazla uzakta olmadığını söylüyor...</span></p>

    <p class="duz" xml:lang="tr"><span class="duz">Brugen. Bu ismi hatırlıyordum. Sarrazin’in dosyalarını alan ve soruşturmaya onun kaldığı yerden devam eden jandarma yüzbaşısı. Bu iyi mi yoksa kötü bir haber miydi bilmiyordum?</span></p>

    <p class="duz" xml:lang="tr"><span class="duz">İki jandarma minibüse kadar bana eşlik etti. Arabaya binemezdim. Arka kapıyı açtılar. Sinmiş tütün ve yağlı metal kokusu burun deliklerime hücum etti. Hâlâ telsizle konuşan subayın sesini duyuyordum:</span></p>

    <p class="duz" xml:lang="tr"><span class="duz">– Bütün yollara barikat istiyorum. Besançon, Pontarlier, sınıra giden yollar... Her aracı durdurun. Hepsi bu... Ve unutmayın: silahlı olabilir!</span></p>

    <p class="duz-son-paragraf-2" xml:lang="tr"><span class="duz">Manon’un bu kadar önlemden kurtulma şansı neydi? Çoktan sınıra ulaşmış olması için dua ediyordum. Zaten bunu başardığında beni arayacaktı, sonra arabanın içinde birkaç saat kestirecek ve uyandığında ben yanında olacaktım, her şeyi çözüme kavuşturarak.</span></p>
  </div>
</body>
</html>