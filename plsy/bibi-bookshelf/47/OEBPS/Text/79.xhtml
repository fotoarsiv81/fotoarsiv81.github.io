<html xmlns="http://www.w3.org/1999/xhtml">
<head>
  <title>79.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x79">
    <h1 class="bolum-ismi" id="toc-anchor" xml:lang="tr"><span class="bolum-ismi">79</span></h1>

    <p class="duz" xml:lang="tr"><span class="duz">Vaud des Champs-Pierres Üniversite Hastanesi Lozan’ın tepelerinde, Bugnon Sokağı yakınında, merkez kampüse fazla uzak olmayan üç katlı küçük bir binaydı. Gri çakıllar ve küçük çam ağaçlarıyla bir Japon bahçesinin tam ortasında yer alıyordu.</span></p>

    <p class="duz" xml:lang="tr"><span class="duz">Ana yolu yürüyerek kat ettim. Bahçe insana hem huzur veren bir Zen bahçesini hem de kaygı veren bir</span> <span class="italik">Shining</span> <span class="duz">labirentini andırıyordu. Gökyüzü kapalıydı. Havada, kiraz çiçeklerinin polenlerinin oluşturduğu bir pus tabakası vardı.</span></p>

    <p class="duz" xml:lang="tr"><span class="duz">Kalp ve damar cerrahisi bölümü ikinci kattaydı. Manon’un cesedini kabul eden doktorun adı beynime kazılıydı: Moritz Beltreïn. On dört yıl sonra bile hâlâ burada cerrahlık yapıyor olabilir miydi? Servisin girişindeki küçük danışmayı buldum. Bankonun arkasında, üzerinde hemşire önlüğü olmayan genç bir kadın vardı.</span></p>

    <p class="duz" xml:lang="tr"><span class="duz">Sevimli bir ses tonuyla doktoru görmek istediğimi söyledim.</span></p>

    <p class="duz" xml:lang="tr"><span class="duz">Gülümsedi. Güzel bir kızdı ve bunca şeye rağmen bu ayrıntı dikkatimi çekmişti. Bana bakıyordu. Devam ettim:</span></p>

    <p class="duz" xml:lang="tr"><span class="duz">– Artık burada çalışmıyor mu?</span></p>

    <p class="duz" xml:lang="tr"><span class="duz">– O büyük patrondur, dedi sonunda. Daha gelmedi, ama mutlaka uğrar. Her gün gelir, hafta sonları bile. Gün ortasında aniden.</span></p>

    <p class="duz" xml:lang="tr"><span class="duz">– Onu bekleyebilir miyim?</span></p>

    <p class="duz" xml:lang="tr"><span class="duz">– Tek şartla, benimle konuşursanız.</span></p>

    <p class="duz" xml:lang="tr"><span class="duz">Beni oyunun içine çekmeye çalışıyordu, yüzünde sevimli bir ifade vardı. Derin bir iç çekti.</span></p>

    <p class="duz" xml:lang="tr"><span class="duz">– Adım Julie. Var gücüyle elimi sıktı. Julie Deleuze. Burada sadece hafta sonları çalışıyorum. Öğrenci işi. Benimle konuşma konusuna gelince, mecbur değilsiniz elbette...</span></p>

    <p class="duz" xml:lang="tr"><span class="duz">Dirseklerimi bankoya dayadım ve gülümsedim. Laf olsun diye ona birkaç kişisel soru sordum: okulu, günlük yaşamı, Lozan’da boş zamanlarında ne yaptığı vb. Otomatik pilota bağlanmış gibiydim. Verdiği cevapları dinlemeden peş peşe sorular soruyordum.</span></p>

    <p class="duz" xml:lang="tr"><span class="duz">Görünmeyen bir telefon çaldı. Elini bankonun altına soktu ve cevap verdi. Bu arada bana da göz kırpmayı ihmal etmedi.</span></p>

    <p class="duz" xml:lang="tr"><span class="duz">– O, dedi, telefonu kapatırken. Ofisinde. Girebilirsiniz.</span></p>

    <p class="duz" xml:lang="tr"><span class="duz">– Haber vermeyecek misiniz?</span></p>

    <p class="duz" xml:lang="tr"><span class="duz">– Gerek yok. Kapıyı çalın. İçeri girin. Çok sempatiktir. İyi şanslar.</span></p>

    <p class="duz" xml:lang="tr"><span class="duz">Bankodan uzaklaştım. Kız seslendi?</span></p>

    <p class="duz" xml:lang="tr"><span class="duz">– Geri gelecek misiniz?</span></p>

    <p class="duz" xml:lang="tr"><span class="duz">İpeksi siyah saçlarının arasından gözlerini kırpıştırdı. Açık yeşil gözlerini.</span></p>

    <p class="duz" xml:lang="tr"><span class="duz">– Maalesef, dedim. Ama gülümsemenizi hep hatırlayacağım.</span></p>

    <p class="duz" xml:lang="tr"><span class="duz">Verilecek en iyi cevap buydu. Açık ve iyimser. Güldü, sonra ekledi:</span></p>

    <p class="duz" xml:lang="tr"><span class="duz">– Tam arkanızda. Koridor. Dipteki oda.</span></p>

    <p class="duz" xml:lang="tr"><span class="duz">Arkamı dönüp yürüdüm. Birkaç adım sonra, kızı, gözlerini, her şeyi unutmuştum bile. Kapıya vurdum, içerden hemen cevap geldi. Kapının tokmağını çevirirken Manon için kısa bir dua okudum.</span></p>

    <p class="duz" xml:lang="tr"><span class="duz">Hayattaki Manon için.</span></p>

    <p class="duz" xml:lang="tr"><span class="duz">Adam, bembeyaz badanalı odanın içinde ayakta durmuş, metal bir dolaba dosyaları yerleştiriyordu. Bir altmış beş boylarında tıknaz sayılabilecek biriydi. Kocaman gözlükleri vardı, perçemlerini alnına düşürmüştü. Elton John’a benzerliği şaşırtıcıydı, tek fark saçları griydi. Altmışlı yaşlarda olmalıydı, ama kıyafetiyle –yıkanmış bir blucin, yün bir kazak– Berkeley’li bir öğrenciyi andırıyordu. Ayağında Stan Smith ayakkabılar vardı. Sordum:</span></p>

    <p class="duz" xml:lang="tr"><span class="duz">– Moritz Beltreïn, değil mi?</span></p>

    <p class="duz" xml:lang="tr"><span class="duz">Kafasını sallayarak onayladı, sonra masanın önündeki koltuğu işaret etti:</span></p>

    <p class="duz" xml:lang="tr"><span class="duz">– Oturunuz, dedi, gözlerini elindeki dosyadan ayırmadan.</span></p>

    <p class="duz" xml:lang="tr"><span class="duz">Yerimden kıpırdamadım. Birkaç saniye geçti. Hâlâ ev sahibime bakıyordum. Hantal, ağırkanlı görünüyordu. İri, kemikli bir yapısı vardı. Sonunda kafasını dosyadan kaldırdı:</span></p>

    <p class="duz" xml:lang="tr"><span class="duz">– Sizin için ne yapabilirim?</span></p>

    <p class="duz" xml:lang="tr"><span class="duz">Adamın CV’sini tahmine çalışıyordum. Soyadı. Kökeni. Hobileri. Ama perçemi ve gözlükleriyle cerrah çözümlenmesi imkânsız biriydi.</span></p>

    <p class="duz" xml:lang="tr"><span class="duz">– Sorumu yineliyorum, dedi kayıtsızca. Sizin için ne yapabilirim?</span></p>

    <p class="duz" xml:lang="tr"><span class="duz">– Manon Simonis’le ilgileniyorum.</span></p>

    <p class="duz" xml:lang="tr"><span class="duz">Gülümsedi. Geniş elmacıkkemikleri, koca gözlüklerinin çerçevesine dokundu. Opak camlı gözlükleri parladı.</span></p>

    <p class="duz" xml:lang="tr"><span class="duz">– Komik bir şey mi söyledim.</span></p>

    <p class="duz" xml:lang="tr"><span class="duz">– On dört yıldan beri sizin gibi birini bekliyorum.</span></p>

    <p class="duz" xml:lang="tr"><span class="duz">– Benim gibi mi?</span></p>

    <p class="duz" xml:lang="tr"><span class="duz">– Nihayet gerçeği anlamış, meseleye yabancı biri. Hangi yolu izlediniz bilmiyorum, ama sonunda buraya ulaştınız.</span></p>

    <p class="duz" xml:lang="tr"><span class="duz">– O yaşıyor, değil mi?</span></p>

    <p class="duz" xml:lang="tr"><span class="duz">Sustu. Vereceği cevap tüm hayatımı değiştirecekti. Alacağım cevap benimle birlikte tüm evren için nihai bir karar olacaktı, biliyorum.</span></p>

    <p class="duz" xml:lang="tr"><span class="duz">– O yaşıyor, evet veya hayır?</span></p>

    <p class="duz" xml:lang="tr"><span class="duz">– Manon’u gördüğümde ölmüştü. Ama durumu onu hayata döndüremeyeceğim ölçüde umutsuz sayılmazdı.</span></p>

    <p class="duz" xml:lang="tr"><span class="duz">Koltuğa büzüldüm. Zorlukla konuştum.</span></p>

    <p class="duz" xml:lang="tr"><span class="duz">– Bana tüm hikâyeyi anlatınız. Bu çok önemli.</span></p>

    <p class="duz" xml:lang="tr"><span class="duz">Yalvaran ses tonumdan utanmıştım. Kuşkulu bir tavırla sordu?</span></p>

    <p class="duz" xml:lang="tr"><span class="duz">– Soruşturmanız için mi yoksa kendiniz için mi?</span></p>

    <p class="duz" xml:lang="tr"><span class="duz">– Arasında ne fark var?</span></p>

    <p class="duz" xml:lang="tr"><span class="duz">– Şu soruşturmanız; ne aşamada?</span></p>

    <p class="duz" xml:lang="tr"><span class="duz">– Bunu size, her şeyi bana anlattıktan sonra söyleyeceğim. Bana anlatacaklarınız, soruşturmamın geri kalan kısmı için belirleyici olacak.</span></p>

    <p class="duz" xml:lang="tr"><span class="duz">Başını salladı. Hâlâ elinde tuttuğu klasörü rafına yerleştirdi, sonra derin bir nefes aldı. Tam karşıma geçip oturdu:</span></p>

    <p class="duz" xml:lang="tr"><span class="duz">– Olayı biliyorsunuz. Yani kriminal açıdan demek istiyorum. Bildiğiniz gibi isimsiz bir telefon aramaları bir kuyuya yönlendirdi, orada...</span></p>

    <p class="duz" xml:lang="tr"><span class="duz">– Dosyayı ezbere biliyorum.</span></p>

    <p class="duz" xml:lang="tr"><span class="duz">– Jandarma böylece Corolle sitesinin yakınındaki kuyulara bakmaya başladı. Yanlarında doktorlar da vardı. İlkyardım ekibi çocuğu bulduğunda ölmüş olduğunu belirledi. Gözbebekleri sabitti, kalbi durmuştu ve beden sıcaklığı 23 dereceydi. Ölüm kesindi. Yine de, bir doktor, eskiden benim servisimde çalışmış Boroni adında biri benim uzmanlığımı biliyordu.</span></p>

    <p class="duz" xml:lang="tr"><span class="duz">– Uzmanlığınız tam olarak nedir?</span></p>

    <p class="duz" xml:lang="tr"><span class="duz">En baştan beri, bir kalp ve damar cerrahının reanimasyonla alakasını anlamamıştım.</span></p>

    <p class="duz" xml:lang="tr"><span class="duz">– Hipotermi, diye cevapladı Beltreïn. Otuz yıldan beri soğuğun neden olduğu fizyolojik olgularla ilgileniyorum. Mesela, bu tür koşullarda vücuttaki kan akışının yavaşlayabilmesi gibi. Biz yine Manon’a dönelim. Bu adam, yani Boroni, böylesi şiddetli soğuğa maruz kalan kişiler için, ölüm açıklandığında bile, az da olsa bir umut olduğunu biliyordu. Böylece sanki çocuk yaşıyormuş gibi hareket etti. Aramalara katılan helikopteri çağırdı ve benimle temasa geçti. Yolda geçen zamanı da göz önüne alırsak küçük kız en az altmış dakikadır ölüydü. Bu da şansımızı sıfıra indiriyordu. Ama yine de yöntemimi denemenin bir zararı yoktu. Bir “baypas” makinesinin ne olduğunu biliyor musunuz?</span></p>

    <p class="duz" xml:lang="tr"><span class="duz">İsim bende belli belirsiz çağrışımlar yaptı. Beltreïn devam etti:</span></p>

    <p class="duz" xml:lang="tr"><span class="duz">– Her ameliyathanede, önemli cerrahi müdahalelerde hastanın kanını soğutmak için vücut dışı dolaşımı sağlayan bir makine kullanılır. Sistem hastanın kanını almaya, birkaç derece soğuttuktan sonra yeniden vücuda vermeye dayanır. Yapay bir hipotermi elde edinceye kadar işlem birkaç kez yinelenir.</span></p>

    <p class="duz" xml:lang="tr"><span class="duz">Evet, hatırlamıştım. Luc’ü kurtarmak için de aynı makine kullanılmıştı. Bu hikâyedeki inanılmaz ironiydi. Sözlerini ben tamamladım:</span></p>

    <p class="duz" xml:lang="tr"><span class="duz">– Çocuğun kanını ısıtmak için sistemi tersine çalıştırdınız.</span></p>

    <p class="duz" xml:lang="tr"><span class="duz">– Kesinlikle. Bu yöntemi ilk kez 1978’de solunum durmasından ölen bir erkek çocukta denemiştim. Böylece çocuğu hayata döndürmeyi başarmıştım. Seksenli yıllarda da bu işleme birçok kez başvurdum. Günümüzde, bu teknik dünyanın dört bir yanında sıklıkla kullanılıyor. Gururla gülümsedi. Mucidi olduğum bir teknik.</span></p>

    <p class="duz" xml:lang="tr"><span class="duz">Dehasının büyüklüğünü anlayabilmem için kısa bir ara verdi, sonra devam etti:</span></p>

    <p class="duz" xml:lang="tr"><span class="duz">– Manon’un kanı, ısısıyla oynanmadan, ancak oksijenlendirilerek makineden geçirildi, sonra kıza verildi. Ardından yeniden denedik, bu kez ısı 27 dereceye çıkarıldı, sonra bir daha, bu sefer 29 dereceye ulaştık... 35 dereceye çıktığımızda monitörde bir hareketlenme oldu. Yeni bir denemeden sonra ekranda salınımlar görülmeye başladı. 37 derecede kalp atışları düzenli hale geldi. Manon, bir saat boyunca klinik olarak ölü kaldıktan sonra yeniden hayata dönmüştü.</span></p>

    <p class="duz" xml:lang="tr"><span class="duz">Beltreïn’in açıklamaları benim Descartes’çi yaklaşımımla örtüşüyordu. İlk kez biri mucizeden söz etmiyordu. Ne Tanrı’nın ne de Şeytan’ın mucizesinden. Doktor sanki ne düşündüğümü hissetti:</span></p>

    <p class="duz" xml:lang="tr"><span class="duz">– Manon’un hayata dönmesi bir mucize olarak değerlendirilebilir. Aslında, küçük kızın yaşına bağlı üç elverişli etkenin bir araya gelmesiyle açıklamak daha doğru olur.</span></p>

    <p class="duz" xml:lang="tr"><span class="duz">– Hangi etkenler?</span></p>

    <p class="duz" xml:lang="tr"><span class="duz">– Her şeyden önce vücut ölçüleri. Manon cılız bir çocuktu. On beş kilo civarında. Bu da vücudunun aniden soğumasını sağladı. Bedeni kış uykusu konumuna geçti. Kalbi çok daha yavaş atmaya başladı; dakikada seksen yerine kırk atış. Biyokimyasal reaksiyonlar da azaldı. Hücrelerdeki oksijen tüketimi son derece düştü. Bu çok önemliydi. Beyin fonksiyonları düşük rejimle çalışmaya devam etti, kan dolaşımıyla beslenememesine rağmen.</span></p>

    <p class="duz" xml:lang="tr"><span class="duz">Beltreïn coşmuştu, ama araya girdim:</span></p>

    <p class="duz" xml:lang="tr"><span class="duz">– Rölantiye geçmiş bir vücuttan söz ediyorsunuz, ama Manon boğulmuştu, öyle değil mi? Bu durumda ciğerleri suyla dolmuş olmalı.</span></p>

    <p class="duz" xml:lang="tr"><span class="duz">– Tamamen yanılıyorsunuz. Bu da ikinci olumlu etken. Küçük kızın solunumu durmuştu, boğulmamıştı. Boğazından içeri tek bir damla su girmemişti.</span></p>

    <p class="duz" xml:lang="tr"><span class="duz">– Açıklar mısınız?</span></p>

    <p class="duz" xml:lang="tr"><span class="duz">– Çocuklarda bir “</span><span class="italik">diving reflex</span><span class="duz">” vardır. Yüzücü bebekleri düşünün. Suya batırıldıklarında ciğerlerine su girmemesi için içgüdüsel olarak ses tellerini kapatırlar. Kuyunun içinde Manon dış çevreyle ilgisini kesti ve kapalı devre olarak fonksiyonları çalışmaya devam etti.</span></p>

    <p class="duz" xml:lang="tr"><span class="duz">Gözümün önüne Manon’un vücudunun içinin tuhaf görüntüsü geldi. Çok düşük ritimde çalışan kırmızı ve siyah organlar, buz gibi soğuk suyun içinde yaşama tutunma mücadelesi veriyorlardı. Beltreïn gözlüklerini düzeltti:</span></p>

    <p class="duz" xml:lang="tr"><span class="duz">– Bu refleks konusuyla ilgili çeşitli teoriler var. Kimileri bunun, bizim su orijinimize bağlı arkaik bir miras olduğunu düşünüyor. Bir yunus veya bir balina suya daldığında, doğuştan var olan bir mekanizma soluk almayı keser ve kanı hayati organlara yönlendirir. Manon da suya batınca küçük bir yunusa dönüştü. Deyim yerindeyse kendine sığındı. Bir tür paleobellek...</span></p>

    <p class="duz" xml:lang="tr"><span class="duz">Beltreïn yeniden sustu, kelimelerinin boşlukta çınlamasına izin verdi. Bu yeniden yaşama dönme mucizesi, onun düşündüğünden çok daha çarpıcıydı. Sözüm ona ruhunu Şeytan’a satmış küçük bir kız, annesi tarafından öldürülmüş, ancak yunus belleği sayesinde hayata dönmüştü.</span></p>

    <p class="duz" xml:lang="tr"><span class="duz">– Bu evrede, diye devam etti, temel bir olguyu anlamanız gerekiyor. Mücadele olmamış.</span></p>

    <p class="duz" xml:lang="tr"><span class="duz">– Manon ile katili arasında mı demek istiyorsunuz?</span></p>

    <p class="duz" xml:lang="tr"><span class="duz">– Hayır. Manon ile ölüm arasında. Kız çırpınmamış bile. Soğuk onu hemen etkilemiş ve vücudu taş kesmiş. Bu sayede hayatta kalmış olmalı. En ufak bir çırpınmada boğulabilirdi. Aslında bir şekilde, küçük kız ölümü kabullenmiş. Bu da araştırmaların gizemli yanlarından biri. Kişi ölümü kabullendiği, ona doğru gittiği oranda, bir tür iki dünya arasında kararsızlık yaşar. Bir yarı-ölüm, bir yarı-yaşam...</span></p>

    <p class="duz" xml:lang="tr"><span class="duz">Küçük kızın var oluşunda önemli bir yer tutan bu kısa dönemi düşündüm. Manon bu “zaman durması” sırasında kimi görmüştü? Şeytan’ı mı? Şimdilik bu geçiş anındaki fizyolojik olgulara yoğunlaşmalıydım.</span></p>

    <p class="duz" xml:lang="tr"><span class="duz">– Üç etkenden söz etmiştiniz.</span></p>

    <p class="duz" xml:lang="tr"><span class="duz">– Polisleri seviyorum, diyerek güldü. Dikkatli öğrencilersiniz.</span></p>

    <p class="duz" xml:lang="tr"><span class="duz">Dudaklarını şaklattı:</span></p>

    <p class="duz" xml:lang="tr"><span class="duz">– Üçüncü etken Manon’un tamamen iyileşmesiyle ilgili. Tüm bu anlattıklarıma bakarak, kızda önemli arazlar kaldığı düşünülebilir. Oysa, uyandığında Manon’un tüm kognitif fonksiyonları kusursuzdu. Konuşmasında bir sorun yoktu. Muhakeme güçlüğü çekmiyordu. Sadece belleğinde görece bir amnezi vardı. Ama beyni mükemmel çalışıyordu.</span></p>

    <p class="duz" xml:lang="tr"><span class="duz">– Bunu nasıl açıklıyorsunuz?</span></p>

    <p class="duz" xml:lang="tr"><span class="duz">– Bir kez daha yaşı. Beyin ne kadar gençse hücre sayısı da o kadar fazladır. Bu da beyin fonksiyonlarının geniş bir alana yayılması anlamına gelir. Manon’un beyninde bazı lezyonların oluştuğu kesin, ancak zihinsel kapasitesi sayesinde onların işlevlerini başka bölgeler üstlendi, nöronların sağlıklı olduğu bölgeler. Buna beyinsel devingenlik adı verilir. Bazı engelli çocuklarda zihinsel aktivitenin tek bir yarımkürede toplandığı görülür.</span></p>

    <p class="duz" xml:lang="tr"><span class="duz">Bu amnezi olayı aklıma hemen bir soru getirmişti:</span></p>

    <p class="duz" xml:lang="tr"><span class="duz">– Uyandığında olay anını hatırlıyor muydu? Ona saldıran kişi hakkında bir şey söyledi mi?</span></p>

    <p class="duz" xml:lang="tr"><span class="duz">Eliyle belli belirsiz bir hareket yaptı:</span></p>

    <p class="duz" xml:lang="tr"><span class="duz">– Bununla ilgili olarak onu sorgulamadım. Bu polisin işiydi.</span></p>

    <p class="duz" xml:lang="tr"><span class="duz">– Onu sorguladılar mı peki?</span></p>

    <p class="duz" xml:lang="tr"><span class="duz">– Evet. Ama arıtma alanında olan biteni hatırlamıyordu. Bir tür blokaj. Komadan çıkanlarda çok sık görülür. Amnezi kişinin kendi isteğine bağlı olabilir. Beyin kötü bir olayı örtmek için travmadan yararlanır.</span></p>

    <p class="duz" xml:lang="tr"><span class="duz">Manon bu korkunç olayı belleğinden silmişti, ama annesi hâlâ şoktaydı. Bu amnezi, kızı için bir ikinci şans olabilirdi. Eğer Manon hiçbir şey hatırlamıyorsa, her şeye yeniden başlayabilirlerdi. Tanrı olaya müdahale etmişti...</span></p>

    <p class="duz" xml:lang="tr"><span class="duz">Beltreïn benim düşüncelerimi tasdik edercesine konuşmasını sürdürdü:</span></p>

    <p class="duz" xml:lang="tr"><span class="duz">– Annesine, Manon’un kurtulduğunu söylediğimde, kadın garip bir tutum sergiledi. Bu hayata dönüşe sevinmemişti sanki. Belki katilin yeniden ortaya çıkmasından korkuyordu. Veya medyanın ilgisinden, bilmiyorum. Ama her halükârda, yargıç, savcı ve polis olayı duyurmama konusunda anlaştık.</span></p>

    <p class="duz" xml:lang="tr"><span class="duz">– Sartuis’de yaptığım soruşturmalarda, kızın hayatta olduğuna dair en ufak bir ipucuna rastlamadım.</span></p>

    <p class="duz" xml:lang="tr"><span class="duz">– Nedeni bu. Manon, burada, İsviçre’de kaldı. Büyükannesi ile büyükbabası Lozan’a yerleşti.</span></p>

    <p class="duz" xml:lang="tr"><span class="duz">– Frédéric’in, yani Manon’un babasının ailesi mi, demek istiyorsunuz?</span></p>

    <p class="duz" xml:lang="tr"><span class="duz">– Evet, Sylvie’nin, yani annesinin yetim olduğunu sanıyorum.</span></p>

    <p class="duz" xml:lang="tr"><span class="duz">İsviçre’ye yapılan virmanlar. Aslında oldukça zengin olan büyükbaba ile büyükannenin böyle bir paraya ihtiyacı yoktu, ama Sylvie her ay belli bir miktar para göndermeyi istemişti. Taşlar birer birer yerlerine oturuyordu.</span></p>

    <p class="duz" xml:lang="tr"><span class="duz">– Manon’la teması sürdürdünüz mü?</span></p>

    <p class="duz" xml:lang="tr"><span class="duz">– Asla ilişkimi koparmadım.</span></p>

    <p class="duz" xml:lang="tr"><span class="duz">– Kız ne yapıyordu? Yeni hayatında, demek istiyorum.</span></p>

    <p class="duz" xml:lang="tr"><span class="duz">– Tamamen normal bir hayat. Tüm İsviçreli genç kızlar gibi hayat doluydu. Manon doğuştan neşeli bir kız.</span></p>

    <p class="duz" xml:lang="tr"><span class="duz">– Eğitimini sürdürdü mü?</span></p>

    <p class="duz" xml:lang="tr"><span class="duz">– Biyoloji okudu. Lozan’da. Şimdi yüksek lisans öğrencisi.</span></p>

    <p class="duz" xml:lang="tr"><span class="duz">Göğsümün sıkıştığını hissettim. Manon hayattaydı, bir yerlerde soluk alıyor, gülüyordu. Ama içimde belli belirsiz bir korku vardı.</span></p>

    <p class="duz" xml:lang="tr"><span class="duz">– Şu anda nerede?</span></p>

    <p class="duz" xml:lang="tr"><span class="duz">Doktor cevap vermeden kalktı ve pencerenin önünde durdu. Titrek bir ses tonuyla yineledim:</span></p>

    <p class="duz" xml:lang="tr"><span class="duz">– O nerede? Onu görebilir miyim?</span></p>

    <p class="duz" xml:lang="tr"><span class="duz">Beltreïn, işaretparmağıyla gözlüğünü itti ve bana doğru döndü:</span></p>

    <p class="duz" xml:lang="tr"><span class="duz">– Bütün problem burada. Manon kayboldu.</span></p>

    <p class="duz" xml:lang="tr"><span class="duz">Koltuğumda sıçradım:</span></p>

    <p class="duz" xml:lang="tr"><span class="duz">– Ne zaman?</span></p>

    <p class="duz" xml:lang="tr"><span class="duz">– Annesinin ölümünden sonra. Geçen haziranda. Manon Fransız jandarması tarafından sorgulandıktan sonra sırra kadem bastı.</span></p>

    <p class="duz" xml:lang="tr"><span class="duz">Zorlukla ele geçirdiğim hayalet, yeniden benden kaçıyordu. Koltuğuma yığıldım, hiçbir şey düşünemiyordum.</span></p>

    <p class="duz" xml:lang="tr"><span class="duz">– Hiç haber alamadınız mı?</span></p>

    <p class="duz" xml:lang="tr"><span class="duz">– Hayır. Annesinin öldürülmesi çocuğun geçmişteki korkularını depreştirdi. O da kaçtı.</span></p>

    <p class="duz" xml:lang="tr"><span class="duz">– Nerede olduğunu bulmam lazım. Kesinlikle. Bildiğiniz bir şey, bir ipucu var mı?</span></p>

    <p class="duz" xml:lang="tr"><span class="duz">– Yok. Yapabileceğim tek şey size onun İsviçre kimliğini ve Lozan’daki adresini vermek olacaktır.</span></p>

    <p class="duz" xml:lang="tr"><span class="duz">– Adını değiştirdi mi?</span></p>

    <p class="duz" xml:lang="tr"><span class="duz">– Elbette. Yeniden hayata döndükten sonra, annesi onun her şeye sıfırdan başlamasını istedi. Bir reçete kâğıdına yazıyordu. On dört yaşından beri Manon Simonis’in ismi Manon Viatte. Ama bu bilgi sizin hiçbir işinize yaramaz. Onu iyi tanıyorum. Tongaya basmayacak kadar zekidir.</span></p>

    <p class="duz" xml:lang="tr"><span class="duz">Adresin yazılı olduğu kâğıdı cebime koydum. Manon’un profili diğer Işıksızların portresiyle uyuşmuyordu. Her şeyden önce bu genç kızda kötücül hiçbir yan yoktu.</span></p>

    <p class="duz" xml:lang="tr"><span class="duz">– Sizde bir fotoğrafı var mı? En son fotoğraflarından biri.</span></p>

    <p class="duz" xml:lang="tr"><span class="duz">– Hayır. Hiç fotoğraf çektirmedi. Manon’un normal bir hayat sürdüğünü size söyledim. Ama çok da normal değil. Hep korku içindeydi, çocukluğundaki o olay onda takıntı haline gelmişti. Burada, Lozan’da uzun süre psikoterapi gördü. Kırılgandı. Çok kırılgan. Annesi ile büyükannesi ve büyükbabası onu koruyordu. Rüştünü ispat edince, Manon bağımsızlığını kazandı, ama onların himayesinde yaşamını sürdürmeye devam etti. Bir yerden bir yere giderken abartılı önlemler alıyordu. Apartman dairesi bir kasadan farksızdı. Fotoğraf makinelerinden vebalıymış gibi kaçıyordu. Resminin bir yerlerde basılmasını istemiyordu. Ardında hiçbir iz bırakmak istemiyordu. Asla. Yazık. Bir süre sustu. Şimdi de tamamen ortadan kayboldu.</span></p>

    <p class="duz" xml:lang="tr"><span class="duz">Bir kez daha en başa dönmüştüm.</span></p>

    <p class="duz" xml:lang="tr"><span class="duz">– Bana bütün bunları neden anlattınız? diye sordum şaşkınlık içinde. Size henüz kimliğimi bile göstermedim.</span></p>

    <p class="duz" xml:lang="tr"><span class="duz">– Güven.</span></p>

    <p class="duz" xml:lang="tr"><span class="duz">– Bu güvenin sebebi ne?</span></p>

    <p class="duz" xml:lang="tr"><span class="duz">– Arkadaşınız.</span></p>

    <p class="duz" xml:lang="tr"><span class="duz">– Hangi arkadaşım?</span></p>

    <p class="duz" xml:lang="tr"><span class="duz">– Şu Fransız polis. Bana geleceğinizi söylemişti.</span></p>

    <p class="duz" xml:lang="tr"><span class="duz">Demek Luc de buraya kadar ulaşmıştı. Ve benim de onun izinden gideceğimi biliyordu. İntihar edeceğini de öngörmüş müydü? Pardösümün ceplerini yokladım. Fotoğrafı hâlâ yanımdaydı, ancak cebimde buruşmuştu.</span></p>

    <p class="duz" xml:lang="tr"><span class="duz">– Bu adamdan mı söz ediyorsunuz?</span></p>

    <p class="duz" xml:lang="tr"><span class="duz">– Luc Soubeyras, evet.</span></p>

    <p class="duz" xml:lang="tr"><span class="duz">– Ona da her şeyi anlattınız mı?</span></p>

    <p class="duz" xml:lang="tr"><span class="duz">– Gerek duymadım. O zaten biliyordu.</span></p>

    <p class="duz" xml:lang="tr"><span class="duz">– Manon’un hayatta olduğundan da haberi var mıydı?</span></p>

    <p class="duz" xml:lang="tr"><span class="duz">– Evet. Onun peşindeydi.</span></p>

    <p class="duz" xml:lang="tr"><span class="duz">Bunun tek açıklaması vardı: Sarrazin. Jandarma ona önemli ipuçları vermiş olmalıydı. Neden ona vermişti de, bana vermemişti? Karşılıklı bir alışveriş mi söz konusuydu? Yoksa jandarmaya baskı mı uygulamıştı?</span></p>

    <p class="duz" xml:lang="tr"><span class="duz">– Size başka ne söyledi?</span></p>

    <p class="duz" xml:lang="tr"><span class="duz">– Çılgınca şeyler. Nasıl denir... coşkulu bir hali vardı.</span></p>

    <p class="duz" xml:lang="tr"><span class="duz">– Ne anlamda?</span></p>

    <p class="duz" xml:lang="tr"><span class="duz">– Eğer bir sakıncası yoksa, sizin bana karşı biraz gergin olduğunuzu söylemek isterim, ama arkadaşınız, o, patolojik bir vakaydı. Manon’un bir mucize olduğunu söylüyordu. Üstelik Şeytan’ın bir mucizesi! Tıpkı Sicilya’daki diğer kız gibi.</span></p>

    <p class="duz" xml:lang="tr"><span class="duz">– Bu konuda siz ne düşünüyorsunuz?</span></p>

    <p class="duz" xml:lang="tr"><span class="duz">Beltreïn’in yüzünde soğuk bir gülümseme belirdi:</span></p>

    <p class="duz" xml:lang="tr"><span class="duz">– Bunu duymak bile istemiyorum. Tüm varlığımı bu reanimasyon yöntemine vakfettim. Bütün yeteneğimi, bütün bilgimi bu araştırmalarda kullandım. Ama bunları elde ettiğim sonuçları batıl itikatlar ve sözüm ona mucizeler karşısında bir çırpıda heba etmeye niyetim yok!</span></p>

    <p class="duz" xml:lang="tr"><span class="duz">– Luc size ölüme yakın deneyimlerden söz etti mi?</span></p>

    <p class="duz" xml:lang="tr"><span class="duz">– Elbette. Ona göre, Manon komadayken şeytan onunla temasa geçmiş.</span></p>

    <p class="duz" xml:lang="tr"><span class="duz">– Bilimsel olarak, bu varsayım hakkında ne düşünüyorsunuz?</span></p>

    <p class="duz" xml:lang="tr"><span class="duz">– Saçma. NDE yadsınamayabilir. Ancak bu tür deneyimlerde ne doğaüstü ne de mistik bir yan var. Sadece biyokimyasal bir olgu. Beynin yaşadığı bir tür şaşkınlık.</span></p>

    <p class="duz" xml:lang="tr"><span class="duz">– Açıklamanızı rica etsem.</span></p>

    <p class="duz" xml:lang="tr"><span class="duz">– NDE’ye beyindeki asfiksi neden olur. Ölüm başladığında beyne kan gitmez. Bu durumda da bir nöromedyatör, glutamat, büyük bir yoğunluğa ulaşır. Beynin, bu doygunluk reaksiyonu sırasında bu olaya yol açan bir başka madde açığa çıkar.</span></p>

    <p class="duz" xml:lang="tr"><span class="duz">– Ne tür bir madde.</span></p>

    <p class="duz" xml:lang="tr"><span class="duz">– Bu konuda bir şey bilmiyoruz. Ama araştırmacılar iz üstünde. Bir gün mutlaka bunun cevabını bulacağız. Ama her halükârda, metafizik bir ziyaret söz konusu değil. Ne Tanrı’nın ne Şeytan’ın ne de başka herhangi bir varlığın ziyareti!</span></p>

    <p class="duz" xml:lang="tr"><span class="duz">Beltreïn’in açıklamaları son derece güven vericiydi. Ama her şeye rağmen anlattıklarını benimsemekte zorlanıyordum. Tüm bu mistik olaylar aynı şekilde, yani kimyasal salgılar ve füzyonlarla da açıklanabilirdi. Doktor devam etti:</span></p>

    <p class="duz" xml:lang="tr"><span class="duz">– Luc Soubeyras, eğer buraya gelirseniz önemli bir şeylerin olduğu anlamına geleceğini bana söylemişti. Ne oldu?</span></p>

    <p class="duz" xml:lang="tr"><span class="duz">Bir kez daha beni doğruluyordu: Luc her şeyi önceden tasarlamıştı. Beltreïn’i ziyaret ettiğinde intihar edeceğini biliyordu. Yoksa beni öldürmeye çalışan kişiler tarafından ortadan kaldırılacağını mı düşünmüştü?</span></p>

    <p class="duz" xml:lang="tr"><span class="duz">– Luc Soubeyras intihara teşebbüs etti.</span></p>

    <p class="duz" xml:lang="tr"><span class="duz">– Kurtuldu mu?</span></p>

    <p class="duz" xml:lang="tr"><span class="duz">– İnanması güç ama, sizin yönteminizle hayata döndürüldü. Chartres yakınlarında bir yerde boğulmuş olarak bulunmuş. İlkyardım ekibi vakit kaybetmeden onu kan transfüzyon makinesi bulunan bir hastaneye kaldırmış. Ona sizin tekniğinizi uyguladılar. Şu an komada.</span></p>

    <p class="duz" xml:lang="tr"><span class="duz">Beltreïn gözlüklerini çıkardı. Gözlerini ovuşturdu. Sonra düşünceli düşünceli mırıldandı:</span></p>

    <p class="duz" xml:lang="tr"><span class="duz">– Aslında, bu olağanüstü bir durum... Manon’un hikâyesine büyük bir ilgi duyuyordu. Ve onunla aynı şekilde hayata döndürüldü. Sizin dosyanız için tuhaf bir birliktelik olmalı, öyle değil mi?</span></p>

    <p class="duz" xml:lang="tr"><span class="duz">Cevap vermeden bu kez ben ayağa kalktım. Olayları kafamda tarttım:</span></p>

    <p class="duz" xml:lang="tr"><span class="duz">– Agostina Gedda ismi size bir şey ifade ediyor mu?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Raïmo Rihiimäki?</span></p>

    <p class="duz" xml:lang="tr"><span class="duz">– Hayır. Kim bunlar? Şüpheliler mi?</span></p>

    <p class="duz" xml:lang="tr"><span class="duz">– Size bir cevap verebilmem için çok erken. Cinayetler birbirini izliyor. Şüpheliler de. Ama tüm bu seri cinayetlerin ardında bir başka gerçek gizli.</span></p>

    <p class="duz" xml:lang="tr"><span class="duz">– Luc’ün bu gerçeği öğrendiğini mi düşünüyorsunuz?</span></p>

    <p class="duz" xml:lang="tr"><span class="duz">– Bundan eminim.</span></p>

    <p class="duz" xml:lang="tr"><span class="duz">– Bu onun intihar sebebi olabilir mi?</span></p>

    <p class="duz" xml:lang="tr"><span class="duz">– Bu konuda da en ufak bir şüphem yok.</span></p>

    <p class="duz" xml:lang="tr"><span class="duz">– Ve siz de aynı yolu izliyorsunuz.</span></p>

    <p class="duz" xml:lang="tr"><span class="duz">– Merak etmeyiniz. Ben bir kamikaze değilim.</span></p>

    <p class="duz" xml:lang="tr"><span class="duz">Kapıyı açtım. Beltreïn eşikte bana yetişti. Boyu omzuma geliyordu, ama eni benim iki katımdı:</span></p>

    <p class="duz" xml:lang="tr"><span class="duz">– Eğer Manon’u bulursanız, beni haberdar ediniz.</span></p>

    <p class="duz" xml:lang="tr"><span class="duz">– Söz veriyorum.</span></p>

    <p class="duz" xml:lang="tr"><span class="duz">– Başka bir şey için daha söz veriniz. Ona karşı kibar davranınız. O son derece kırılgan genç bir kadın...</span></p>

    <p class="duz" xml:lang="tr"><span class="duz">– Söz veriyorum.</span></p>

    <p class="duz" xml:lang="tr"><span class="duz">– Bir daha söylüyorum. O çocukluğunu hiç yaşamadı.</span></p>

    <p class="duz" xml:lang="tr"><span class="duz">Israrcılığı canımı sıkmaya başlamıştı. Kupkuru bir sesle cevap verdim:</span></p>

    <p class="duz" xml:lang="tr"><span class="duz">– Size söyledim; dosyasını okudum.</span></p>

    <p class="duz" xml:lang="tr"><span class="duz">– Ama her şeyi bilmiyorsunuz.</span></p>

    <p class="duz" xml:lang="tr"><span class="duz">– Bu ne demek?</span></p>

    <p class="duz" xml:lang="tr"><span class="duz">– Kimseye bahsetmediğim bir şeyi size söylemek zorundayım. Annesine bile.</span></p>

    <p class="duz" xml:lang="tr"><span class="duz">Kapı tokmağını bıraktım ve odaya tekrar döndüm. Doktorun bakışlarını yakalamaya çalışıyordum.</span></p>

    <p class="duz" xml:lang="tr"><span class="duz">– Manon benim servisime getirildiğinde onu tepeden tırnağa muayene ettik.</span></p>

    <p class="duz" xml:lang="tr"><span class="duz">– Yani?</span></p>

    <p class="duz" xml:lang="tr"><span class="duz">– Bakire değildi.</span></p>

    <p class="duz" xml:lang="tr"><span class="duz">Kanımın donduğunu hissettim. Aklıma gelen düşünceyle irkildim. Artık Cazeviel ile Moraz benim için aşağılık iki iğrenç adamdan başka bir şey değildi. Onlardı, evet onlar, Manon’u kandırıp iğrenç emellerine alet etmişlerdi. “Arkasındaki Şeytan” bu iki rezil heriften başkası olamazdı. Onu etkilemişlerdi. Ona satanik objeler vermişlerdi. Ve ona tecavüz etmişlerdi.</span></p>

    <p class="duz" xml:lang="tr"><span class="duz">– Her şey için teşekkür ederim, dedim ruhsuz bir sesle.</span></p>

    <p class="duz" xml:lang="tr"><span class="duz">Zen bahçesini geçerken aklımda başka bir düşünce vardı. Eğer Sylvie Simonis kızının başına gelen bu olayı öğrendiyse bile, başka birinden şüphelenmiş olmalıydı.</span></p>

    <p class="duz-son-paragraf-2" xml:lang="tr"><span class="duz">Bizzat Şeytan’dan.</span></p>
  </div>
</body>
</html>