<html xmlns="http://www.w3.org/1999/xhtml">
<head>
  <title>120.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x120">
    <h1 class="bolum-ismi" id="toc-anchor" xml:lang="tr"><span class="bolum-ismi">120</span></h1>

    <p class="duz" xml:lang="tr"><span class="duz">Luc’ün kurtarılışını anlatan makaleye göre, çukur, Batı Pireneler Ulusal Parkı’nda, Lourdes’un güneyine otuz kilometre mesafede yer alıyordu. Kentin çevresini dolandıktan sonra N21 karayoluna çıktım. Argelès-Gazost. Pierrefitte-Nestalas. Havadan çok daha karanlık olan dağlar görünmeye başladı. Cauterets. Şehir merkezinde Genderer yönünü gösteren bir levha vardı. Yol yokuş yukarıydı.</span></p>

    <p class="duz" xml:lang="tr"><span class="duz">Beş kilometre sonra Gaube Gölü’nü gördüm. Sağda, çıplak ağaçların altına gizlenmiş, il sınırı levhasını gördüm. Biraz daha tırmanmak için vitesi düşürdüm. Bir virajı dönüp, birbirinden uzak evleri geçtikten sonra, Genderer’i gösteren bir okla karşılaştım.</span></p>

    <p class="duz" xml:lang="tr"><span class="duz">Yol bir park alanında nihayetleniyordu.</span></p>

    <p class="duz" xml:lang="tr"><span class="duz">Arabamı kilitledim ve giriş binasına doğru yöneldim. Falezin yukarısına bir dizi fütürist çelik kemer yerleştirilmişti. Soğuk burada daha fazla etkiliydi. Kuru ve dayanılmaz. Rüzgâr paltomun eteklerini şaklatıyordu. Kendimi, son savaşına doğru ilerleyen kurtarıcı bir melek gibi görüyordum.</span></p>

    <p class="duz" xml:lang="tr"><span class="duz">Tonozların altında, camekânlı mağazalar vardı: bilet gişesi, hatıra eşya dükkânı, bar-restoran. Hepsinin kepenkleri inikti. Ancak, bilet gişesinin yanında, bir kapının altından sızan ışığı fark ettim. Kulak kabarttım, içeriden hafif bir radyo sesi geliyordu. Demirleri sertçe sarstım.</span></p>

    <p class="duz" xml:lang="tr"><span class="duz">Bir adam belirdi. Kirpi saçlı, kötü tıraşlı, şaşkın bir adam; Sartuis Belediyesi’ndeki bekçinin modeli.</span></p>

    <p class="duz" xml:lang="tr"><span class="duz">– Bir şey mi var?</span></p>

    <p class="duz" xml:lang="tr"><span class="duz">Demirlerin arasından kimliğimi burnuna dayadım. Yaklaştı, nefesi kahve kokuyordu.</span></p>

    <p class="duz" xml:lang="tr"><span class="duz">– Ne istiyorsunuz?</span></p>

    <p class="duz" xml:lang="tr"><span class="duz">– İnmek.</span></p>

    <p class="duz" xml:lang="tr"><span class="duz">– Bu saatte mi?</span></p>

    <p class="duz" xml:lang="tr"><span class="duz">– Açın.</span></p>

    <p class="duz" xml:lang="tr"><span class="duz">Geri çekildi, ayağıyla bir sistemi devreye soktu. Demir kalktı. Altından geçtim ve karşısına dikildim. Sakalı, demir pası gibi parlıyordu.</span></p>

    <p class="duz" xml:lang="tr"><span class="duz">– Bir fener alın ve beni aşağıya götürün.</span></p>

    <p class="duz" xml:lang="tr"><span class="duz">– Elinizde bir kâğıt, bir izin belgesi falan var mı?</span></p>

    <p class="duz" xml:lang="tr"><span class="duz">Adamı itekledim:</span></p>

    <p class="duz" xml:lang="tr"><span class="duz">– Çabuk giyin. Ve fener almayı unutma.</span></p>

    <p class="duz" xml:lang="tr"><span class="duz">Herif arkasını döndü ve yengeç gibi yürümeye başladı. Jandarmayı veya herhangi bir yeri aramaması için peşinden gittim. Odasına girdi ve omzundan bir kayışla asılı büyükçe bir fenerle geri döndü. Üzerinde haki renkli bir yağmurluk vardı, bir diğerini bana uzattı:</span></p>

    <p class="duz" xml:lang="tr"><span class="duz">– Bedeninize uyar. Aşağısı biraz nemli.</span></p>

    <p class="duz" xml:lang="tr"><span class="duz">Pançoyu sırtıma geçirdim; bir kefen gibi beni sardı.</span></p>

    <p class="duz" xml:lang="tr"><span class="duz">– Aşağının ışıklarını yaktım. Elektrik var. Ne de olsa Noel yaklaşıyor!</span></p>

    <p class="duz" xml:lang="tr"><span class="duz">Çevremden dolandı ve çukura doğru inen koridora saptı. Koridorun sonunda, bir başka demir parmaklık daha vardı. Eski dönem maden ocaklarında kullanılan bir yük asansörü. Rehberim anahtarlığından çıkardığı bir anahtarla demir parmaklığı açtı.</span></p>

    <p class="duz" xml:lang="tr"><span class="duz">– Buradan, ziyaret başlıyor.</span></p>

    <p class="duz" xml:lang="tr"><span class="duz">Kabine girdim. Herif de peşimden. Parmaklıklı kapıyı kapattı ve bir başka anahtarla kontrol panelini açıp, asansörü çalıştırdı. Daha şimdiden, ayaklarımızın altından gelen keskin nem kokusunu alabiliyordum. Platform önce bir sarsıldı, ardından ok gibi fırladı. Esnek, akışkan bir hareketle iniyorduk. İlk metrelerde duvarlar metalle kaplıydı, sonra yerini kayalar aldı. Sadece yerin derinliklerine değil, unutulmuş zaman katmanlarına –buzul çağına– iniyormuşuz gibi bir hisse kapılmıştım.</span></p>

    <p class="duz" xml:lang="tr"><span class="duz">Bekçi konuşmayı sürdürüyordu:</span></p>

    <p class="duz" xml:lang="tr"><span class="duz">– Saatte yirmi kilometre hızla iniyoruz. Bu ritimde üç dakika içinde bin metre derinliğe ulaşacağız ve...</span></p>

    <p class="duz" xml:lang="tr"><span class="duz">Onu dinlemiyordum. Vücudum ortama ayak uydurmaya çalışıyordu. Ciğerlerim boşalmış, şakaklarım çatırdıyordu. Basınç. Hâlâ, siyah, nemli kayalık kabuğun içinde baş döndürücü bir hızla ilerliyorduk. Rehberim devam etti:</span></p>

    <p class="duz" xml:lang="tr"><span class="duz">– Elinizi sakın uzatmayın. Bazı kazalar oldu. Emme gücü...</span></p>

    <p class="duz" xml:lang="tr"><span class="duz">– Bu akşam, herhangi bir şey duydunuz mu?</span></p>

    <p class="duz" xml:lang="tr"><span class="duz">– Ne gibi?</span></p>

    <p class="duz" xml:lang="tr"><span class="duz">– Davetsiz bir misafir. Bir ziyaretçi.</span></p>

    <p class="duz" xml:lang="tr"><span class="duz">Gözlerini kocaman açtı. Platform giderek hızını artırıyordu. Sarhoş gibi olmuştum. Sanki yerçekiminden kaçıyorduk. Sonunda, asansör yavaşladı. Vücudumun ağırlaştığını hissediyordum. Bağırsaklarım ağzıma gelmiş, sonra yeniden yerlerine dönmüşlerdi. Adam kapıyı açtı:</span></p>

    <p class="duz" xml:lang="tr"><span class="duz">– Yaklaşık üç bin metre. Herkes iniyor.</span></p>

    <p class="duz" xml:lang="tr"><span class="duz">Eşikte, hafifçe sallandım. Gizemli bir ağırlık, kan dolaşımını sağlayan kalp atışlarını engelliyordu sanki. Tam önümde birçok galeriye açılan bir kavşak vardı. Kayalara neonlar tutturulmuştu. İçlerinden birinin üzerinde “ziyaret başlangıç yönü” yanıyordu. Randevunun tam olarak nerede gerçekleşeceğini bilmiyordum. ORADA, HER ŞEYİN BAŞLADIĞI YERDE. Sordum:</span></p>

    <p class="duz" xml:lang="tr"><span class="duz">– Nicolas Soubeyras adı, size bir şey hatırlatıyor mu?</span></p>

    <p class="duz" xml:lang="tr"><span class="duz">– Kim?</span></p>

    <p class="duz" xml:lang="tr"><span class="duz">– Nicolas Soubeyras. Bir mağarabilimci. 1978’de, bu çukurda hayatını kaybetti.</span></p>

    <p class="duz" xml:lang="tr"><span class="duz">– Epeydir burada çalışıyorum, diyerek sırıttı herif. Bu konuda konuşmayı pek sevmezler. Kötü reklam oluyormuş.</span></p>

    <p class="duz" xml:lang="tr"><span class="duz">– Olayın nerede olduğunu hatırlıyor musunuz?</span></p>

    <p class="duz" xml:lang="tr"><span class="duz">Topuğuyla yere vurdu:</span></p>

    <p class="duz" xml:lang="tr"><span class="duz">– Dosdoğru, tam aşağıda. Balo salonunda. En az bir beş yüz metre daha aşağıda.</span></p>

    <p class="duz" xml:lang="tr"><span class="duz">– Girilebiliyor mu?</span></p>

    <p class="duz" xml:lang="tr"><span class="duz">– Hayır. Sadece profesyoneller.</span></p>

    <p class="duz" xml:lang="tr"><span class="duz">– Bir girişi var mı?</span></p>

    <p class="duz" xml:lang="tr"><span class="duz">Kafasını salladı:</span></p>

    <p class="duz" xml:lang="tr"><span class="duz">– Buradan itibaren, oklarla gösterilmiş bir güzergâh var, yaklaşık iki yüz metre daha inilebiliyor. Yarı yolda, personel için, bir yüz metre daha aşağı inen bir merdiven var. Ama ondan sonrası dağcıların işi. Sifonları, bacaları geçmek gerekiyor. Tam bir karmaşa.</span></p>

    <p class="duz" xml:lang="tr"><span class="duz">– Oraya ulaşma şansım ne?</span></p>

    <p class="duz" xml:lang="tr"><span class="duz">– Mağarabilim nosyonunuz var mı?</span></p>

    <p class="duz" xml:lang="tr"><span class="duz">– Hiç.</span></p>

    <p class="duz" xml:lang="tr"><span class="duz">– O zaman unutun. Profesyoneller bile zorlanıyor. Sizin gibi biri, daha ilk sifonda takılır.</span></p>

    <p class="duz" xml:lang="tr"><span class="duz">İki olasılık vardı. Ya devam edecek ve ilk engelde geri dönecektim. Ya da Luc, beni orada beklediğinden şu veya bu biçimde oraya ulaşmamı sağlayacaktı. Yoğun nemi hissediyor, havalandırmanın gürültüsünü duyuyordum.</span></p>

    <p class="duz" xml:lang="tr"><span class="duz">– Bana yolu gösterin.</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">– Balo salonuna inmek için.</span></p>

    <p class="duz" xml:lang="tr"><span class="duz">Bekçi derin bir iç çekti:</span></p>

    <p class="duz" xml:lang="tr"><span class="duz">– Galerinin sonundaki merdiveni kullanınız ve tabelaları takip edin. Orası aydınlık. Daha sonra gözünüzü dört açın. Solda, demir bir kapı olacak. Size söylediğim geçit. Hâlâ kararlıysanız, diğer tarafa geçin. Elektrik düğmesiyle lambaları yakın. Dikkatli olun; hızlı hareket edin, orada bir kuyu var.</span></p>

    <p class="duz" xml:lang="tr"><span class="duz">– Oraya inebilir miyim?</span></p>

    <p class="duz" xml:lang="tr"><span class="duz">– Kolay değil. Basamaklar kayanın içine gömülü. Dipte büyük bir salona, ardından da ilk sifona ulaşacaksınız, her yerden su damlıyor. Sonra bir kuyu daha var, çok dar, ikinci bir salona açılıyor. Aslında pek de emin değilim; oraya hiç gitmedim. Eğer mucize kabilinden hâlâ hayatta olursanız, yine de dönebilirsiniz. Liken yüzünden.</span></p>

    <p class="duz" xml:lang="tr"><span class="duz">– Ne likeni?</span></p>

    <p class="duz" xml:lang="tr"><span class="duz">– Zehirli gaz yayan bir tür. Işıldayan bir zımbırtı. Mısırbilimcileri zehirleyen de bu tür bir yosunmuş ve...</span></p>

    <p class="duz" xml:lang="tr"><span class="duz">– Biliyorum. Sonra?</span></p>

    <p class="duz" xml:lang="tr"><span class="duz">– Sonrası yok. Oraya kadar zaten ulaşamazsınız.</span></p>

    <p class="duz" xml:lang="tr"><span class="duz">– Ulaştığımı varsayalım.</span></p>

    <p class="duz" xml:lang="tr"><span class="duz">– Yine de bayağı yolunuz var. Geçmişte, bir yer göçmesi Soubeyras ile oğlunu orada hapsetmiş. O odada ölmüşler. Bu olayın ardından balo salonuna girmek için bir geçit açılmış; fotoğraflarını gördüm, muhteşem.</span></p>

    <p class="duz" xml:lang="tr"><span class="duz">Pançomun altında tüm vücudum titriyordu. Korkudan mı sabırsızlıktan mı bilmiyordum. Liken bir ipucuydu. Zincirin son halkası. Luc, beni, ilk ölümünün gerçekleştiği giriş odasının tam arkasındaki bu salonda bekliyordu.</span></p>

    <p class="duz" xml:lang="tr"><span class="duz">– Demir bir kapıdan söz etmiştiniz. Kilitli mi?</span></p>

    <p class="duz" xml:lang="tr"><span class="duz">– Olabilir.</span></p>

    <p class="duz" xml:lang="tr"><span class="duz">– Anahtar.</span></p>

    <p class="duz" xml:lang="tr"><span class="duz">Adam tereddüt etti. İstemeye istemeye bana uzattı. Anahtarın yanı sıra elindeki koca feneri de aldım, sonra onu yük asansörünün kabinine doğru itekledim. İtiraz eder gibi oldu.</span></p>

    <p class="duz" xml:lang="tr"><span class="duz">– Sizi burada bırakamam. Gerekli güvenlik önlemleriniz yok!</span></p>

    <p class="duz" xml:lang="tr"><span class="duz">– Hiçbir zaman da olmadı, dedim parmaklıklı kapıyı kapatırken. Eğer iki saat içinde dönmezsem, bu numarayı ararsın.</span></p>

    <p class="duz" xml:lang="tr"><span class="duz">Bir otoyol biletinin arkasına Foucault’nun numaralarını yazdım ve parmaklıkların arasından uzattım.</span></p>

    <p class="duz" xml:lang="tr"><span class="duz">– Ona, Durey’in bazı sorunları olduğunu söyleyin. Durey’i anladınız mı?</span></p>

    <p class="duz" xml:lang="tr"><span class="duz">Adam sürekli kafasını sallıyordu.</span></p>

    <p class="duz" xml:lang="tr"><span class="duz">– Sifona ulaştığınızda, likene dikkat edin. Ya en fazla on dakika içinde geçersiniz ya da orada kalırsınız.</span></p>

    <p class="duz" xml:lang="tr"><span class="duz">– Hatırlayacağım.</span></p>

    <p class="duz" xml:lang="tr"><span class="duz">– Ne yaptığınızı biliyorsunuz, değil mi?</span></p>

    <p class="duz" xml:lang="tr"><span class="duz">– Beni yukarıda bekle.</span></p>

    <p class="duz" xml:lang="tr"><span class="duz">Bir süre daha tereddüt etti, sonra asansörü çalıştırdı:</span></p>

    <p class="duz" xml:lang="tr"><span class="duz">– Asansörü geri yollayacağım. İyi şanslar!</span></p>

    <p class="duz" xml:lang="tr"><span class="duz">Kabin sarsıla sarsıla gözden kayboldu. Havalandırmanın gürültüsü ile damlaların şıpırtılarının hâkim olduğu boşluk bir anda üzerime çöktü. Geri döndüm, lamba omzumda yürümeye başladım.</span></p>

    <p class="duz" xml:lang="tr"><span class="duz">Elli metre sonra karşıma dik bir merdiven çıktı. Aşağıya doğru dimdik inen yüzlerce basamağı vardı. Tırabzana sımsıkı yapıştım. Duvarlardan akan sular, yerdeki birikintiler parlıyordu, her taraf nemliydi, solunan hava bir sünger gibi insanın gırtlağını tıkıyordu.</span></p>

    <p class="duz" xml:lang="tr"><span class="duz">Aşağıda, bir başka tabela daha vardı: “ziyaret yönü”. Yukarıya belli bir düzene göre yerleştirilmiş neonlar, mekâna bir metro tüneli havası veriyordu. Yüz metre sonra, sol tarafta, kapıyı gördüm. Anahtarımla açtım ve elektrik düğmesini aradım. Bir kabloyla birbirlerine bağlanmış bir dizi ampulden cılız bir ışık yayıldı. Son derece iç karartıcıydı; kapkaranlık, hafifçe eğimli dar ve uzun bir yol. Bütün korkularımı bir kenara bıraktım ve ayağımı tam olarak nereye bastığımı görmeden ilerlemeye başladım.</span></p>

    <p class="duz" xml:lang="tr"><span class="duz">Birden, eğimli yol dik bir açı yaptı. Kuyu. Lambamı yaktım ve karşı duvardaki demir basamakları gördüm. İlk birkaç basamağı topuğumla test ettim, fenerimi söndürdükten sonra omzuma astım, ardından geri geri inmeye başladım.</span></p>

    <p class="duz" xml:lang="tr"><span class="duz">Yüz kadar basamağı büyük bir dikkatle indim ve yere bastım. Hiçbir şey görmüyordum, ancak taze hava bana bir fikir veriyordu; büyük bir yerdeydim. “Birinci salonda”. Fenerimi aldım ve yeniden yaktım. Dar bir köprünün üstünde duruyordum. Ayaklarımın altında devasa bir mağara vardı. Bir Roma amfitiyatrosunu andıran yuvarlak bir vadi.</span></p>

    <p class="duz" xml:lang="tr"><span class="duz">Kayalardaki kıvrımlar binlerce süs gibiydi. Yükselen sivrilikler, yuvarlanmış tümsekler, saçaklar, kıvrımlar, danteller oluşturuyordu.</span></p>

    <p class="duz" xml:lang="tr"><span class="duz">Sol tarafa yöneldim, sırtımı duvara vermiştim, fenerimi şimdi, boşluğu aydınlatmaması için tam önümde tutuyordum.</span></p>

    <p class="duz" xml:lang="tr"><span class="duz">Bir başka galeri. İki büklüm, neredeyse dizlerimin üstünde ilerledim. Görme alanım fenerimin aydınlattığı yerle sınırlıydı. Su sesi geliyordu, bu da doğru yolda olduğumun bir göstergesiydi; bekçi bir sifondan söz etmişti...</span></p>

    <p class="duz" xml:lang="tr"><span class="duz">Sonunda suyu gördüm, tam karşımdaydı. Bir an tereddüt ettim, sonra fenerimi yine omzuma astım, ayaklarımı suyun kenarlarındaki çıkıntıya yerleştirdim. Yeniden inmeye başlamıştım. Her yer suyla kaplıydı. Su, çukurun kanıydı. Galeriler damarları ve arterleri. Ve ben bu dolaşımın tam merkezindeydim.</span></p>

    <p class="duz" xml:lang="tr"><span class="duz">Sonunda düz bir satha ulaştım. Fenerimle çevreyi taradım; simsiyah kayalardan oluşan kapalı bir yerdi. Zeminde yer yer taş bloklar vardı, sarkıtlar duvarları yalıyordu; başka bir çıkış görünmüyordu. Birkaç adım daha attım. Birden bir ağız gördüm. Bekçinin sözünü ettiği ikinci kuyu olmalıydı. Ama bu kez ne bir basamak ne tutunacak bir şey vardı. Malzemesiz inmek imkânsızdı.</span></p>

    <p class="duz" xml:lang="tr"><span class="duz">Bu sırada, bir pırıltı fark ettim. Bir karabina halkası. Işığımı o tarafa doğru tuttum ve bir ipe bağlı dağcı koşumlarını gördüm. Bu bir teminattı. Luc, bana yolu hazırlamıştı. Oradaydı, çok yakında, son çarpışma için beni bekliyordu.</span></p>

    <p class="duz" xml:lang="tr"><span class="duz">Islak elbiselerimin üzerine koşumları taktım. Dağcılık konusunda zerrece tecrübem yoktu, ancak nasıl yapılabileceğini aşağı yukarı tahmin edebiliyordum. Koşumları bağlamıştım, kendimi, sırtımı boşluğa vererek bıraktım. Önce hiçbir şey olmadı. Havada asılı kaldım, ellerimle ipi sıkı sıkı tutuyordum, bir süre çevremde dönüp durdum. Sonra ip kaymaya başladı ve yavaş yavaş beni karanlığın içine taşıdı. Hiçbir şey düşünemiyordum. Gözlerim kapalı, havada süzülüyordum. Luc’ün cehennemine doğru yol alıyordum.</span></p>

    <p class="duz" xml:lang="tr"><span class="duz">Sonunda ayaklarım yere bastı. Koşumları çıkardım, fenerimle çevreyi taradım. İkinci salondaydım. Aynı sarkıtlar, aynı kayalar. Ancak fenerimin ışığında yeşilimsi bir renk alıyordu. Fenerimi söndürdüm. Yeşilimsi ışık devam ediyordu. Fosforlu bir koku burun deliklerimi yakıyordu. Liken. Etrafım, çevrem onunla doluydu.</span></p>

    <p class="duz" xml:lang="tr"><span class="duz">Bu yosunun kökenini bulabilmek için haftalar süren araştırmalar, analizler, tahminler yapılmıştı. Şimdi, burnumun dibindeydi. Gizemin kaynağına ulaşmıştım, tıpkı, Tutankamon’un mezarında onu bulan ve bu uğurda hayatlarını kaybeden Mısırbilimciler gibi.</span></p>

    <p class="duz" xml:lang="tr"><span class="duz">Birkaç metre daha ilerledim. Fenerimi yakmamıştım. Karanlık renk değiştiriyordu. Bu kez kırmızımsı bir hale görüyordum. Işıksızların gördüğü hayalleri düşündüm. Akkor halinde buz. Titreşen fener... Şeytan bana da görünecek miydi?</span></p>

    <p class="duz" xml:lang="tr"><span class="duz">Işık galerilerin birinden geliyordu. Fenerim hâlâ kapalıydı, içeride dört ayak üzerinde ilerliyordum. Avuçlarım yeni bir sinyal daha aldı; taş sıcaktı. Linyit ya da adını bilmediğim bir maden eski zamanlara ait magmanın izlerini bugüne taşıyor olmalıydı. Yerin akkor halindeki yüreğine yaklaşıyordum sanki.</span></p>

    <p class="duz" xml:lang="tr"><span class="duz">Yeni bir oyuk.</span></p>

    <p class="duz" xml:lang="tr"><span class="duz">Son derece basık, birkaç metrekare çapında, yuvarlak bir çukur.</span></p>

    <p class="duz" xml:lang="tr"><span class="duz">Gemici fenerleriyle aydınlatılmış bu yerde bir de sunak vardı.</span></p>

    <p class="duz" xml:lang="tr"><span class="duz">Ancak beni büyüleyen buranın mizanseni değildi.</span></p>

    <p class="duz" xml:lang="tr"><span class="duz">Duvarlardaki resimlerdi.</span></p>

    <p class="duz" xml:lang="tr"><span class="duz">Tarihöncesi çağdan fırlamış gibi duran piktogramlar.</span></p>

    <p class="duz" xml:lang="tr"><span class="duz">Luc’ün bana sözünü ettiği eskizler –Nicolas Soubeyras’nın sözüm ona ölmeden önce çizdiği resimler– olduğunu anladım. Ama şimdi bunların bizzat Luc’ün elinden çıktığını da biliyordum. Bir deftere hiç çizilmemişledi, doğrudan mağaranın duvarlarına çizilmişlerdi. Canlı canlı dört duvar arasına sıkışmış, babasının cesedinin yanında havasızlıktan ölmek üzere olan korkmuş bir çocuğun, on bir yaşındaki Luc’ün krokileri.</span></p>

    <p class="duz" xml:lang="tr"><span class="duz">Yaklaştım. Desenler, Lascaux veya Cosquer mağaralarındakilere benziyordu. Çocuk, uçlarını ezdiği keçeli kalemler kullanmıştı. Kırmızılar, toprak rengi, siyah. İnsanlık tarihinin ilk sanatçılarının kullandığı renkler.</span></p>

    <p class="duz" xml:lang="tr"><span class="duz">Freskte hep aynı sahne tekrarlanıyordu. Birkaç çizgiyle çizilmiş bir tür “Y”. Bir çocuk. Yanında, bir başka figür, yerde yatıyor. Baba. Üzerlerinde, diken misali sarkıtlarla bir kubbe. Resim aynı sahneyi yineleyip duruyor: çocuk, baba, tavan.</span></p>

    <p class="duz" xml:lang="tr"><span class="duz">Değişen sadece sarkıtların biçimiydi, uzuyor, bükülüyor, pençe biçimi alıyorlardı. Son resimlerde, taştan pençeler bir surata dönüşüyordu, bir ihtiyarın yüz hatları. Luc, daha komaya girmeden önce Karanlıklar Prensi’ni görmüştü...</span></p>

    <p class="duz" xml:lang="tr"><span class="duz">Arkamda bir ses duydum:</span></p>

    <p class="duz-son-paragraf-2" xml:lang="tr"><span class="duz">– Biz burada öldük, babam ve ben.</span></p>
  </div>
</body>
</html>