<html xmlns="http://www.w3.org/1999/xhtml">
<head>
  <title>100.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x100">
    <h1 class="bolum-ismi" id="toc-anchor" xml:lang="tr"><span class="bolum-ismi">100</span></h1>

    <p class="duz" xml:lang="tr"><span class="duz">Deliler gemisi.</span></p>

    <p class="duz" xml:lang="tr"><span class="duz">Kaçıklarla dolu bir gemide yolculuk ediyordum ve inmemin imkânı yoktu. Budist yargıçtan kaçık psikiyatra, arada da Şeytan’ın esiri bir polis. Kendimi bu deliler arasında yalnız hissediyordum ve fırtınada denize düşmemek için umutsuzca küpeşteye yapışmıştım.</span></p>

    <p class="duz" xml:lang="tr"><span class="duz">Yine de, şu doğaüstü güç gitgide aklıma yatmaya başlamıştı. Zucca haklı olabilirdi. Bir anlamda bu en basit çözümdü. Saçları ışıldayan yaşlı bir adam. Saldırgan pençeleri olan bir melek. Kanlı vücuduyla bir çocuk. Evet, bu tür yaratıklar karşısında tutunacak başka bir şey yoktu. Şeytan ve ordusu, en akla yatkın açıklamaydı.</span></p>

    <p class="duz" xml:lang="tr"><span class="duz">Ama hâlâ diretiyordum. Bu kaosa mantığa aykırı düşmeyen bir açıklama bulmalıydım. Ellerimle sımsıkı direksiyona yapışmış, sirenimi açmış, hızla Paris’in merkezine doğru yol alıyordum. Notre-Dame’ın yakınından, Sol Yaka’daki Saint-Michel Köprüsü’nden, Quai des Orfèvres yönüne dönmek üzereyken aklıma bir şey takıldı. Bu sabah, Peder Katz, şeytan kovucu rahip, bana kartını vermişti. Paris Piskoposluğu Şeytan Çıkarma Merkezi’ndeki ofisi Gît-le-Coeur Sokağı’ndaydı ve buraya elli metre mesafedeydi.</span></p>

    <p class="duz" xml:lang="tr"><span class="duz">Direksiyonu kırdım.</span></p>

    <p class="duz" xml:lang="tr"><span class="duz">Sol Yaka boyunca bu adrese doğru devam ettim.</span></p>

    <p class="duz" xml:lang="tr"><span class="duz">Siyahlar içindeki bu ufak tefek adamı hâlâ etrafa kutsal su serperken görüyordum.</span></p>

    <p class="duz" xml:lang="tr"><span class="duz">Yangına körükle gidenler listesini bugünlük tamamlamak için son bir kişi daha.</span></p>

    <p class="duz" xml:lang="tr"><span class="duz">– Şeytan, hasımdır, diye tekrar etti Peder Katz, işaretparmağını yukarı kaldırmıştı. Engel. “Şeytan”, İbranice “ştn” kökünden geliyor: “muhalif”, “muhalefet eden, karşı koyan”...</span></p>

    <p class="duz-ilk-paragraf" xml:lang="tr"><span class="duz">Kibarca kafamı salladım, Şeytan çıkarma hücresini hayranlıkla seyrediyordum. Dar ve uzun bir mekândı, dip tarafında yarım ay biçiminde bir penceresi vardı ve bu haliyle bir korsan kalyonunun kamarasını andırıyordu. Yine de Tanrı’nın bir askerinin odası olduğu her halinden belliydi. Eksik bir şey yoktu: eski ezoterizm kitapları, sararmış bir sürü kâğıt, duvarda bir haç ve masanın üstünde, İsa’nın haçtan indirilişini tasvir eden bir resim.</span></p>

    <p class="duz" xml:lang="tr"><span class="duz">Katz etkili söylevine devam ediyordu.</span></p>

    <p class="duz" xml:lang="tr"><span class="duz">– Bu yeterince konuşulmadı, ancak Eski Ahit’te şeytana hemen hemen hiç rastlanmaz. Yoktur, çünkü Tanrı, Yahve, o da henüz tam olarak iyi değildir! Hatalı davranışlarının sorumluluğunu yüklenecek birine ihtiyacı yoktur. İşaya’yı hatırlayınız:</span> <span class="italik">“İyilik Tanrı’dandır, kötüyü yaratan da odur...”</span> <span class="duz">Şeytan, Yeni Ahit’te ortaya çıkmıştır. Hatta her yerde hazır ve nazırdır. En az 188 yerde adı geçmektedir! Bu kez Tanrı kusursuzdur ve yeryüzünde var olan kötülük için bir suçlu bulmak zorundadır. Bunun bir başka sebebi de var. Günümüzün deyişiyle, bir kasting sorunu. Eğer Tanrı’nın oğlu yeryüzüne indiyse, elbette küçük balıklarla mücadele etmek için değil. Ona kendi çapında bir hasım gerekiyordu. Doğaüstü, güçlü, sapkın, kendi yasalarını benimsetmek isteyecek bir varlık. Bu da Karanlıklar Prensi’dir. İsa, bir şeytan kovucuydu, unutmayalım! İncil’in sayfalarında, karşılaştığı, şeytanın esiri olmuş bedenlerden kötü ruhları kovduğu anlatılır...</span></p>

    <p class="duz" xml:lang="tr"><span class="duz">Hiç ilgimi çekmiyordu, ancak bu söylev, almayı umduğum kesin cevapların bir bedeli olmuştu. Aşınmış deri bir koltuğa oturmuş, ufak tefek bu rahip hakkındaki yargılarımı yeniden gözden geçiriyordum. Bu sabah bana coşkulu, takıntılı ve tehlikeli biri gibi görünmüştü. Bu akşam ise güler yüzlü ve babacandı. Şeytan’dan, İsa’dan Don Camillo gibi söz eden bir tutkun.</span></p>

    <p class="duz" xml:lang="tr"><span class="duz">Artık konuya girmenin vakti gelmişti:</span></p>

    <p class="duz" xml:lang="tr"><span class="duz">– Peki siz, dedim, parmağımla onu işaret ederek, bu sabahki seans hakkında ne düşünüyorsunuz?</span></p>

    <p class="duz" xml:lang="tr"><span class="duz">Ses çıkarmadan bana baktı, bıyık altından gülüyordu. Gözbebekleri parlıyor, yüzünü aydınlatıyordu.</span></p>

    <p class="duz" xml:lang="tr"><span class="duz">– Bir cürmü meşhuta tanıklık ettik! Bir mevcudiyete suçüstü yaptık!</span></p>

    <p class="duz" xml:lang="tr"><span class="duz">– Şeytan mı?</span></p>

    <p class="duz" xml:lang="tr"><span class="duz">Çalışma masasının üzerine doğru eğildi:</span></p>

    <p class="duz" xml:lang="tr"><span class="duz">– Bugün, Lucifer’in asla var olmadığı düşünülüyor. Tanrı’nın daha yeni yeni varlığını hissettirdiği bir dünyada, Şeytan bir batıl itikat olarak algılanıyor. Bir klişe, başka bir çağa ait basmakalıp bir söz. Ruhunu Şeytan’a satanlara gelince, hepsi akıl hastası, deli olarak değerlendiriliyor.</span></p>

    <p class="duz" xml:lang="tr"><span class="duz">– Bu tür vakalarda bir artış söz konusu sanırım, öyle değil mi?</span></p>

    <p class="duz" xml:lang="tr"><span class="duz">– Hayır. Banyo suyunu içindeki bebekle birlikte döktüler. İnsanların histerisi veya Şeytan’ın olmaması değil bunun sebebi. Sanayileşmiş toplumlarımızın eski bir korkuyu gömmesi de değil. Aslında, birçok din adamı, XX. yüzyılda Deccal’in zafer kazandığını düşünüyor. Bize kendisini unutturmayı başardı. Toplumumuzun çarkları arasına yerleşti. O her yerde ve hiçbir yerde. Ses çıkarmadan ilerliyor, belli bir yüzü yok, ama hiç olmadığı kadar güçlü!</span></p>

    <p class="duz" xml:lang="tr"><span class="duz">Katz, kendi söylevinden kendi etkilenmişti sanki. Bir an önce konuma dönmeliydim:</span></p>

    <p class="duz" xml:lang="tr"><span class="duz">– Luc’ün yaşadığı deneyim gerçek bir varlığa açılan bir pencere mi?</span></p>

    <p class="duz" xml:lang="tr"><span class="duz">– Avluya açılan bir pencere, diye güldü. Evet, Şeytan, gerçek, bize bu sabah göründü. Kötü, düşman, acımasız bir yaratık, her insanın ruhunun derinliklerinde var olan Hıristiyanlıktan dönme bir efendi.</span> <span class="italik">“Şeytan bizim derinliklerimizde gizli.”</span> <span class="duz">Luc Soubeyras, öldüğünde ona yaklaştı. Onu gördü ve dinledi. Şimdi de bu varlık onun içinde. Kelimenin tam anlamıyla, Şeytan’ın esiri olmuş durumda.</span></p>

    <p class="duz" xml:lang="tr"><span class="duz">– Peki, ona görünen yaratık hakkında ne düşünüyorsunuz? Şu ışıldayan saçlı ihtiyar adam hakkında? Neden böyle bir görüntü?</span></p>

    <p class="duz" xml:lang="tr"><span class="duz">– Şeytan yalandır, seraptır, ilüzyondur. Bizi daha iyi ikna edebilmek için birçok yüzü vardır. Gözlerimiz gördüğüne, kulaklarımızın işittiğine takılıp kalmamalıyız. Aziz Paulus bizi uyarıyor:</span> <span class="italik">“Şeytanın hilelerine karşı durabilmek için Tanrı’nın sağladığı bütün silahları kuşanın!”</span></p>

    <p class="duz" xml:lang="tr"><span class="duz">Bu alıntıların önüne geçmenin imkânı yoktu. Yeniden hamle ettim ve aslında şu anda beni ilgilendiren soruyu sordum:</span></p>

    <p class="duz" xml:lang="tr"><span class="duz">– Seansın sonunda, Luc ulur gibi bağırdı, sanırım Aramiceydi, öyle değil mi?</span></p>

    <p class="duz" xml:lang="tr"><span class="duz">Katz yeniden gülümsedi, yüzüne gençlik veren bir gülümsemeydi bu:</span></p>

    <p class="duz" xml:lang="tr"><span class="duz">– Elbette. Kitabı Mukaddes Aramicesi. Ölü Deniz Elyazmaları’nda kullanılmış Aramice. Şeytan’ın çölde İsa’ya hitap ederken kullandığı dil. Dostunuzun bu dili kullanması, bu dili bilmediği düşünülürse, şeytanın esiri olmasının resmi bir belirtisi olarak kabul edilebilir.</span></p>

    <p class="duz" xml:lang="tr"><span class="duz">– Luc Aramice biliyordu. Paris Katolik Enstitüsü’ndeyken ek ders olarak almıştı. Birçok eski dile karşı özel ilgisi vardı.</span></p>

    <p class="duz" xml:lang="tr"><span class="duz">– Bu durumda, her şey çok daha kötü. Herhangi bir dış göstergesi olmayan belirti vermeyen, görünmez ve mutlak bir esaret söz konusu!</span></p>

    <p class="duz" xml:lang="tr"><span class="duz">– Bu cümlenin ne anlama geldiğini biliyor musunuz?</span></p>

    <p class="duz" xml:lang="tr"><span class="duz">– “Dina hou be’ovadâna”. Tam çevirisi şöyle: “Yasa bizim eylemlerimizdir.”</span></p>

    <p class="duz" xml:lang="tr"><span class="duz">– “Yasa bizim yaptığımızdır” bu anlamı mı taşıyor.</span></p>

    <p class="duz" xml:lang="tr"><span class="duz">– Evet. Ancak Aramicede şimdiki zaman anlamı yok. Evrensel bir zamanı kapsıyor.</span></p>

    <p class="duz" xml:lang="tr"><span class="duz">Agostina’nın cümlesi. Araf Yolcuları’nın cümlesi. YASA BİZİM YAPTIĞIMIZDIR. Kötünün, yasa olarak ortaya çıkan yadsınamaz özgürlüğü. Luc neden bu kelimeleri tekrar etmişti? Bunları nereden biliyordu? Gerçekten de bu kelimeleri ölümün derinliklerinde mi duymuştu? Her öğe imkânsızı biraz daha imkânsız kılıyordu.</span></p>

    <p class="duz" xml:lang="tr"><span class="duz">– Son bir soru, dedim, bu sabahki deneyimden önce Luc’le konuşmuş muydunuz?</span></p>

    <p class="duz" xml:lang="tr"><span class="duz">– Beni aradı, evet.</span></p>

    <p class="duz" xml:lang="tr"><span class="duz">– Sizden Şeytan çıkarma ayini yapmanızı mı istedi?</span></p>

    <p class="duz" xml:lang="tr"><span class="duz">– Hayır. Tam tersine.</span></p>

    <p class="duz" xml:lang="tr"><span class="duz">– Tam tersine mi?</span></p>

    <p class="duz-son-paragraf-2" xml:lang="tr"><span class="duz">– Sanki, nasıl söyleyeyim, halinden son derece memnun gibiydi. Kendi kendini bir inceleme konusu olarak değerlendiriyor, siz de gördünüz. Yaşadığı deneyimi sahneliyor. Konusu da kendi lanetlenmişliği.</span> <span class="italik">Lux aeterna luceat eis, Domine!</span></p>
  </div>
</body>
</html>