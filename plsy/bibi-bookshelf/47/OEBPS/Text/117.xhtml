<html xmlns="http://www.w3.org/1999/xhtml">
<head>
  <title>117.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x117">
    <h1 class="bolum-ismi" id="toc-anchor" xml:lang="tr"><span class="bolum-ismi">117</span></h1>

    <p class="duz" xml:lang="tr"><span class="duz">36 numaradaki büroma dönünce, kapımı kilitledim ve soruşturma dosyamı bir araya topladım. Larfaoui cinayetiyle ilgili notlarımdan Moritz Beltreïn’le ilgili bilgilere, Chopard’ın yazılarından Valleret’nin otopsi raporuna, Vatikan’da tuttuğum notlardan Catania yazılarına, fotoğraflarına; Işıksızlar hakkındaki tıbbi dosyalardan Foucault ve Svendsen’in raporlarına kadar, 21 ekimden bu yana topladığım her şeyi bir araya getirdim.</span></p>

    <p class="duz" xml:lang="tr"><span class="duz">Bu belgelerin içinde gizli kalmış bir nokta vardı.</span></p>

    <p class="duz" xml:lang="tr"><span class="duz">Hikâyenin kara zehri tamamen akıtılmamıştı.</span></p>

    <p class="duz-ilk-paragraf" xml:lang="tr"><span class="italik">Saat 13:00.</span></p>

    <p class="duz" xml:lang="tr"><span class="duz">Katil Moritz Beltreïn, cinayet mahallinden bin kilometre uzaktayken Luc’ün ailesinin nasıl katledildiğini açıklayacak bir ipucunun işaretini bulmadan buradan çıkmayacağıma dair kendi kendime yemin ettim.</span></p>

    <p class="duz" xml:lang="tr"><span class="duz">Besançon trenine binmeden önce Corine Magnan’ı görmeye gitmiştim. Manon’un ölümünden iki gün sonra görev yerine dönmüştü. Hemen ardından da, Moritz Beltreïn’in villasında araştırma yapan federal ekibe katılmak için sınırı geçmişti. Sylvie Simonis cinayeti başlangıç olayıydı. Suçlunun kimliği belli olmuştu. Bütün kanıtlar evinde bulunmuştu? Fotoğraflar, böcekler, liken, iboga stoku...</span></p>

    <p class="duz" xml:lang="tr"><span class="duz">Yargıç, bütün bunları, 19 kasım salı günü Besançon’da düzenlediği bir basın toplantısında anlatmıştı. Ben toplantıya gitmemiştim, ancak o bana telefonda her şeyi özetlemişti. Bir reanimasyon uzmanı olan Moritz Beltreïn, “çocuklar”ın intikamını, onların komaya girmelerine sebep olan kişileri öldürerek alıyordu. Ayrıca, verdiği kimyasal ilaçlarla da, öldükten sonra hayata dönenleri, bu cinayetleri işlediklerine inandırıyordu. Bu kaçık herif, suçluluğunu ortaya çıkarmasından korktuğu için Stéphane Sarrazin’i de ortadan kaldırmıştı.</span></p>

    <p class="duz" xml:lang="tr"><span class="duz">Corine Magnan Işıksızlardan hiç söz etmemişti. Bu adı ağzına bile almamıştı. Ayrıca soruşturmanın metafizik boyutunu da ustalıkla hasır altı etmişti; şeytanın mucizeleri, Beltreïn’in “askerler”inin kötücül evrimi... Sonuçta, bu Budist kadın olaylara Descartes’çı bir gözle bakmıştı.</span></p>

    <p class="duz" xml:lang="tr"><span class="duz">Yaptığımız görüşme sırasında, bana Kölelerden de hiç söz etmemişti. Bunun nedeni son derece basitti? Bu tarikatın varlığını bilmiyordu. Bu nedenle Cazeviel ile Moraz’ın ölümleri onun dosyasının dışında kalmıştı. Bu iki cinayet, her ne kadar dosya harici de olsa unutulmayacaktı.</span></p>

    <p class="duz" xml:lang="tr"><span class="duz">Çünkü cevabı aranan bir soru daha vardı: Moritz Beltreïn’ı kim öldürmüştü?</span></p>

    <p class="duz" xml:lang="tr"><span class="duz">Magnan’ın bir cevabı yoktu. En azından resmi olarak. Yarısı böcekler tarafından kemirilmiş cesedin durumu, ölüm nedeni hakkında ayrıntılı bir sonuca varmayı imkânsız kılıyordu. Yine de bana, yargıcın katilin kimliği hakkında bir fikri varmış gibi gelmişti... Ancak, benden şüphelenileceği konusunda tasalanmamam gerektiğini de anlamıştım. Aslında, ceset ile aramda bağ kurabilecek tek bir kişi vardı? Julie Deleuze, Beltreïn’in asistanı. Ve kuşkusuz genç kadın benden bahsetmemişti.</span></p>

    <p class="duz" xml:lang="tr"><span class="duz">Bir başka bilmece daha vardı.</span></p>

    <p class="duz" xml:lang="tr"><span class="duz">Laure Soubeyras ile iki küçük kızını kim öldürmüştü?</span></p>

    <p class="duz" xml:lang="tr"><span class="duz">Magnan bu gizemle ilgilenmiyordu, en azından profesyonel anlamda. Olay onu ilgilendirmiyordu; dosya Parisli bir yargıcın sorumluluğundaydı. Bienfaisance’ta kalırken bu yargıçla temas kurmuştum. Ona, kimliğini saptadığım taksi şoförünün adresini ve telefonlarını vermiştim; o da Manon’u 15 kasımda saat 20:00 civarında Sartuis’ye götürdüğünü söylemişti. Böylece resmen Manon’un masumiyeti kanıtlanmıştı.</span></p>

    <p class="duz" xml:lang="tr"><span class="duz">Magnan ve ben, uzun bir sessizliğin ardından vedalaşmıştık, her ikimiz de bu olayın en önemli parçasını ele geçirememiş olduğumuzu biliyorduk. Şüphesiz bu, bütün olayların merkez üssüydü. Bir katil, Moritz Beltreïn’in gölgesinde koşmaya devam ediyordu. Belki bir kuruntuydu, ama üstü örtülü de olsa benimle temasa geçeceğini hissediyordum.</span></p>

    <p class="duz" xml:lang="tr"><span class="duz">Onu ben bulacaktım.</span></p>

    <p class="duz" xml:lang="tr"><span class="duz">Şu veya bu şekilde onu ben yargılayacaktım.</span></p>

    <p class="duz" xml:lang="tr"><span class="duz">Şimdi, dosyamın önündeydim ve bu dosya da kendi içinde tutarlıydı. Ancak bu tutarlılık bir yanılsamaydı. Bu sayfaların, bu satırların, bu fotoğrafların arasında bir sır, gizli bir yan vardı.</span></p>

    <p class="duz" xml:lang="tr"><span class="duz">Her belgeyi kronolojik sırasına koydum. Her şeyi not ettim, diyagramlar çizdim, her olayı, her tarihi, her mekânı birbiriyle eşleştirdim.</span></p>

    <p class="duz" xml:lang="tr"><span class="duz">Sonra birbirleriyle uyuşmayan ayrıntıların listesini çıkarmaya başladım.</span></p>

    <p class="duz" xml:lang="tr"><span class="duz">Saat 16:00’da, listem hazırdı.</span></p>

    <p class="duz" xml:lang="tr"><span class="duz">Tüm makineyi tıkayan kum taneleri.</span></p>

    <p class="duz" xml:lang="tr"><span class="duz">Birinci kum tanesi: Massine Larfaoui cinayeti.</span></p>

    <p class="duz" xml:lang="tr"><span class="duz">Teorime göre, Kabiliyeli’yi, sebebini bilmediğim bir tartışma sonrasında öldüren esrarengiz müşteri Moritz Beltreïn’di. Belki de Larfaoui, onun siyah ibogayı hastalarında kullandığını düşünerek ona şantaj yapıyordu. Belki de bazı cinai faaliyetlerde bulunduğunu anlamıştı... Bu türden birçok neden ileri sürülebilirdi, ama hâlâ cevapsız sorular vardı. Neden Gina, o fahişe katilin bir rahip olduğunu söylemişti? İriyarı, uzun boylu bir tipten söz etmişti... Beltreïn’in fiziğiyle en ufak bir benzerliği yoktu.</span></p>

    <p class="duz" xml:lang="tr"><span class="duz">Cinayet yöntemi de bir başka sorundu. İsviçreli, kendine has yöntemler kullanan bir katildi, ancak otomatik bir savaş silahını kullanabilecek durumda değildi; hiçbir askeri formasyonu yoktu. Üstelik evinde benzer bir malzeme de bulunmamıştı.</span></p>

    <p class="duz" xml:lang="tr"><span class="duz">İkinci kum tanesi: Psişik hayaller.</span></p>

    <p class="duz" xml:lang="tr"><span class="duz">Yine benim teorime göre, Beltreïn kurbanlarına ilaç veriyor, sonra onlara farklı kılıklarda görünüyordu; “Şeytan” rolü için. Ancak makyaj da yapsa, karşısındakiler trans halinde bile olsa, bu bodur doktor nasıl ışıldayan bir yaşlı, uzun boylu bir melek veya etleri sarkan bir çocuk olarak görünmeyi başarıyordu?</span></p>

    <p class="duz" xml:lang="tr"><span class="duz">Üçüncü kum tanesi: Katilin hareket kabiliyeti.</span></p>

    <p class="duz" xml:lang="tr"><span class="duz">Her cinayetin tarihini ve yerini not etmiştim; sadece bedenleri “çürütülerek” öldürülenleri değil, Larfaoui ile Sarrazin cinayetlerini de. 1999’da Arturas Rihiimäki cinayetinden jandarma yüzbaşısının öldürülmesine kadar, tek bir kişi için bu oldukça fazla cinayet demekti. Diğer cinayetleri saymıyordum bile; Beltreïn’in evindeki fotoğraflar bunu ispatlıyordu. Tüm bu yolculuklar, bu hazırlıklar, hepsi profesörün sorumluluğunda olabilir miydi? Bu ancak, bir her yerde olabilme yeteneğiyle açıklanabilirdi.</span></p>

    <p class="duz" xml:lang="tr"><span class="duz">Dördüncü kum tanesi: Olayların yoğunlaşması.</span></p>

    <p class="duz" xml:lang="tr"><span class="duz">Bildiğim kadarıyla Araf Ziyaretçisi’nin cinayetleri 1999’da başlamıştı. Yani Beltreïn ilk cinayetini kırk yedi yaşında işlemişti. Neden bu kadar geç? Bir seri katil genellikle yirmi beş ila otuz yaşları arasında cinayet işlemeye başlardı. Ellilerine gelmek üzereyken değil. Beltreïn seksenli yıllardan beri cinayet işliyor olabilir miydi? Ya da bu işte yalnız değildi.</span></p>

    <p class="duz" xml:lang="tr"><span class="duz">Beşinci kum tanesi: Beltreïn itiraf etmemişti.</span></p>

    <p class="duz" xml:lang="tr"><span class="duz">Beni tepelemeye çalışırken, doktor kendisinin sadece bir “tedarikçi”, bir “aracı” olduğunu iddia etmişti. İntikamlarını almaları için Işıksızlara yardımcı olduğunu söylemişti. Ne Agostina ne de Raïmo, kurbanlarını bu tür yöntemlerle öldürebilecek durumdaydı. Manon’a gelince, annesini öldürmediğini biliyordum. Eğer Beltreïn ile Işıksızlar değilse, kimdi?</span></p>

    <p class="duz" xml:lang="tr"><span class="duz">Bir suç ortağı fikri iyice şekilleniyordu. Suç ortağından da fazlası; gerçek katil. Beltreïn belki de oyundaki önemsiz aktördü. Melek veya yaşlı kılığına giren kişiye yardımcı oluyor, destekliyor, aracılık ediyordu. Kurbanlarına günlerce işkence eden kişiye. Doksanlı yılların sonunda otuzlarında olan kişiye...</span></p>

    <p class="duz-ilk-paragraf" xml:lang="tr"><span class="italik">Saat 18:00.</span></p>

    <p class="duz" xml:lang="tr"><span class="duz">Akşam olmuştu. Sadece masa lambamı yakmıştım, yayılan ışık notlarımı, raporları, fotoğrafları aydınlatıyordu. Düşüncelere dalmıştım. İçgüdülerim, bir şeyleri açığa çıkarmaya çok yakın olduğumu söylüyordu ve bunu da ancak tüm dikkatimi toplayarak başarabilirdim.</span></p>

    <p class="duz" xml:lang="tr"><span class="duz">Son bir kum tanesi daha vardı, telefona sarıldım:</span></p>

    <p class="duz" xml:lang="tr"><span class="duz">– Svendsen? Mathieu.</span></p>

    <p class="duz" xml:lang="tr"><span class="duz">– Neredesin? Yine ortadan kayboldun.</span></p>

    <p class="duz" xml:lang="tr"><span class="duz">– Bu sabah döndüm.</span></p>

    <p class="duz" xml:lang="tr"><span class="duz">– Cenaze töreninde bulunmayışına kimse anlam veremedi...</span></p>

    <p class="duz" xml:lang="tr"><span class="duz">– Geçerli nedenlerim var. Seni bunun için aramadım.</span></p>

    <p class="duz" xml:lang="tr"><span class="duz">– Seni dinliyorum.</span></p>

    <p class="duz" xml:lang="tr"><span class="duz">– Laure’un ve kızların otopsisini sen yaptın, değil mi?</span></p>

    <p class="duz" xml:lang="tr"><span class="duz">– Hayır. Kabul etmedim. Bu çocuklar benim dizlerimde oynadılar, anlıyor musun?</span></p>

    <p class="duz" xml:lang="tr"><span class="duz">Svendsen’i hiç tanımamıştım. Bu koca adamın üslubu değildi. Ama içinde bulunduğu ruh hali ne olursa olsun, bana bu davada yardım etmesi gerekiyordu.</span></p>

    <p class="duz" xml:lang="tr"><span class="duz">– Dosya kapanmadı, dedim kararlı bir tonda. Acaba bana...</span></p>

    <p class="duz" xml:lang="tr"><span class="duz">– Cevabım hayır.</span></p>

    <p class="duz" xml:lang="tr"><span class="duz">– Dinle. Bu olayda saçma bir şeyler var.</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Seni anlıyorum. Ama çocukları öldüren herif serbest. Ben bunu kabul edemem. Ve sen de edemezsin.</span></p>

    <p class="duz" xml:lang="tr"><span class="duz">Kısa bir sessizlik oldu. İsveçli sordu:</span></p>

    <p class="duz" xml:lang="tr"><span class="duz">– Tam olarak ne istiyorsun?</span></p>

    <p class="duz" xml:lang="tr"><span class="duz">– Bildiğim kadarıyla, hepsi boğazlanmış. Eğer bu cinayetler, Luc’ün söylediği gibi, aynı hikâyenin bir parçasıysa, başka şeyler de olmalıydı. Satanik bir sembol. Veya bedenleri çürütme oyunu.</span></p>

    <p class="duz" xml:lang="tr"><span class="duz">– Sen de diğer cinayetlerle ilgili olduğunu mu düşünüyorsun?</span></p>

    <p class="duz" xml:lang="tr"><span class="duz">– Aynı katilin işi olduğuna inanıyorum.</span></p>

    <p class="duz" xml:lang="tr"><span class="duz">– Ya Beltreïn?</span></p>

    <p class="duz" xml:lang="tr"><span class="duz">– Beltreïn, sadece böcekli katil olabilir. Veya tek başına hareket etmiyordur. Bir başkası için böcekleri yetiştiriyor, kimyasalları hazırlıyor olabilir. Aileyi boğazlayan ve büyük bir olasılıkla da cinayet mahalline imzasını bırakmış olan kişiye.</span></p>

    <p class="duz" xml:lang="tr"><span class="duz">Yeniden bir sessizlik oldu. Svendsen düşünüyordu. Bu durumdan yararlanmalıydım.</span></p>

    <p class="duz" xml:lang="tr"><span class="duz">– Eğer haklıysam, eğer Soubeyras’ların katili, böcekli katilse onların bedenlerine gizemli bir işaret bırakmış olmalı. Kronolojiyle ilgili bir oyun. Çürümeyi hızlandırıcı bir şey. Onun tarzını vurgulayan bir şeyler.</span></p>

    <p class="duz" xml:lang="tr"><span class="duz">– Hayır. Onları bulduklarında vücutları hâlâ sıcakmış. Kendi kanlarından oluşmuş bir gölün içinde yatıyorlarmış. Ancak senin bahsettiğin türden bir şey duymadım...</span></p>

    <p class="duz" xml:lang="tr"><span class="duz">– Kontrol et. Adli tabip bir ayrıntıyı atlamış olabilir.</span></p>

    <p class="duz" xml:lang="tr"><span class="duz">– Cesetler gömüleli günler oluyor. Eğer mezarları açtırmayı düşünüyorsan, sen...</span></p>

    <p class="duz" xml:lang="tr"><span class="duz">– Raporlara bir göz at, senden istediğim sadece bu. Çürüme evrelerini incele. Rakamlar, analizler, cesetler bulunduğunda durumları hakkında kayda geçmiş küçük de olsa bir şey. Diğer cinayetlerle bağlantısı olabilecek bir işaret var mı, kontrol et.</span></p>

    <p class="duz" xml:lang="tr"><span class="duz">Kısa bir suskunluk daha. Sonunda İsveçli lütufta bulundu.</span></p>

    <p class="duz" xml:lang="tr"><span class="duz">– Seni ararım.</span></p>

    <p class="duz" xml:lang="tr"><span class="duz">Meslektaşlarımla karşılaşmamak için duvar boyunca ilerleyerek kahve makinesine gittim. Dönüşte yine dosyalarıma gömüldüm. İncelemem gereken bir başka başlık daha vardı: Moritz Beltreïn’in profili. Hayatı, tutkuları, tanıdıkları. Bunu daha önce yapmıştım, ama şimdi başka bir şey arıyordum. Onun çevresinde olan biri. Bir gölge adam.</span></p>

    <p class="duz" xml:lang="tr"><span class="duz">Bir kez daha biyografisini okumaya başladım. Adam ömrünü ölüleri hayata döndürerek geçirmişti. Onları ölümden kurtarmak için bir makine icat etmişti. Hep kendi sınırları içinde kalmış, tehlikedeki insanlara el uzatmıştı. Onlarca hayatı kurtarmış, yılların birikimini, bilgisini ABD’de, Fransa’da, İsviçre’de herkesle paylaşmıştı. Lekesiz bir geçmişi vardı.</span></p>

    <p class="duz" xml:lang="tr"><span class="duz">Yine de gözlerim yanana kadar, karanlık bir bölge, farklı bir olay, sürekli olarak yinelenen bir isim arıyordum. Onun psikozunu açıklayabilecek veya bir ortağı olduğunu ispat edebilecek herhangi bir şey.</span></p>

    <p class="duz" xml:lang="tr"><span class="duz">Ama hiçbir şey bulamıyordum.</span></p>

    <p class="duz" xml:lang="tr"><span class="duz">Ancak, bu satırların arasına gizlenmiş bir şeyler olduğunu hissediyordum. Gözümden kaçmış ve ne olduğunu anlayamadığım bir ayrıntı, zayıf bir nokta.</span></p>

    <p class="duz-ilk-paragraf" xml:lang="tr"><span class="italik">Saat 20:00.</span></p>

    <p class="duz" xml:lang="tr"><span class="duz">Bir kahve daha. Cinayet Masası’nın koridorları artık bomboştu. Burada da, başka yerlerdeki gibi cuma akşamları insanlar evlerine daha erken gidiyorlardı.</span></p>

    <p class="duz" xml:lang="tr"><span class="duz">Odaya döndüm.</span></p>

    <p class="duz" xml:lang="tr"><span class="duz">Üçüncü kez, tüm verileri en baştan okumaya başladım. Beltreïn’in 1983’teki ilk hayat kurtarma vakasını ayrıntılarıyla inceledim. Makale anlaşılmazdı, İngilizce yazılmıştı ve doktor bu yazıyı iki yıl sonra</span> <span class="italik">Nature</span> <span class="duz">adlı bilimsel dergide yayımlamıştı. Uzmanın çeşitli ülkelerde verdiği konferansların listesine baktım.</span></p>

    <p class="duz" xml:lang="tr"><span class="duz">Bir saat daha geçmişti.</span></p>

    <p class="duz" xml:lang="tr"><span class="duz">Hiçbir şey bulamamıştım.</span></p>

    <p class="duz" xml:lang="tr"><span class="duz">Yeni bir Camel yaktım, gözlerimi ovuşturdum ve en baştan başladım.</span></p>

    <p class="duz" xml:lang="tr"><span class="duz">Tarihler. İsimler. Mekânlar.</span></p>

    <p class="duz" xml:lang="tr"><span class="duz">Ve birden anladım.</span></p>

    <p class="duz" xml:lang="tr"><span class="duz">Biyografisinde, “baypas” makinesinin ilk kullanımından söz ediliyordu. 1983’te Leman Gölü’nde boğulmuş genç bir kadın hayata döndürülmüştü. Oysa şimdi çok iyi hatırlıyordum. Hastanedeki ilk karşılaşmamızda, Beltreïn, bana bu işte ne kadar tecrübeli olduğunu göstermek için, bu makineyi ilk kez 1978’de “asfiksiden ölmüş küçük bir oğlan çocuğunda” denediğini söylemişti.</span></p>

    <p class="duz-ilk-paragraf" xml:lang="tr"><span class="italik">1978.</span></p>

    <p class="duz" xml:lang="tr"><span class="duz">Neden hiçbir makalede bu müdahaleden söz edilmiyordu? Neden övgülerle dolu yaşamöyküsünde makinenin ilk kullanım tarihi olarak hep 1983 yılı yazıyordu? Neden Beltreïn röportajlarında,</span> <span class="italik">curriculum vitae</span><span class="duz">’sinde bu deneyimi gizlemişti? Ve neden, gizlenmesi gereken bir şey varsa, bana bahsetmişti?</span></p>

    <p class="duz" xml:lang="tr"><span class="duz">İnternet’e bağlandım ve</span> <span class="italik">Tribune de Géneve’in</span> <span class="duz">arşivine girdim. 1978 yılı için anahtar kelimeleri yazdım? “Beltreïn”, “kurtarma”, “asfiksi”. Sonuç yoktu. Aynı şeyi</span> <span class="italik">L’Illustré suisse, Le Temps, Le Matin</span> <span class="duz">için denedim. Boşuna. Bu olağanüstü hayata döndürme operasyonuyla ilgili tek bir kelime yoktu. Kahretsin.</span></p>

    <p class="duz" xml:lang="tr"><span class="duz">Aklıma başka bir şey geldi. 1978, Beltreïn’in, Fransa’da, Bordeaux’da geçirdiği son seneydi. Aynı araştırmayı</span> <span class="italik">Sud-Ouest</span> <span class="duz">arşivinde sürdürdüm.</span></p>

    <p class="duz" xml:lang="tr"><span class="duz">Makale burnumun dibindeydi: İSVİÇRELİ BİR DOKTOR TARAFINDAN MUCİZEVİ BİR HAYAT KURTARMA. Moritz Beltreïn’in, ilk kez “baypas” makinesini kullanarak asfiksiden ölmüş bir çocuğu nasıl hayata döndürdüğü bütün ayrıntılarıyla anlatılıyordu.</span></p>

    <p class="duz" xml:lang="tr"><span class="duz">Damarlarımdaki kan ısınmaya başlamıştı.</span></p>

    <p class="duz" xml:lang="tr"><span class="duz">Çocuk, Pireneler’deki Genderer çukurunun dibinde bulunmuştu. Helikopterle Bordeaux Üniversitesi Hastanesi’ne nakledilmişti, burada da Beltreïn yöntemini uygulamayı önermişti. Satırlar gözlerimin önünde dans etmeye başlamıştı bile. Hiçbir şey anlamıyordum.</span></p>

    <p class="duz" xml:lang="tr"><span class="duz">Çünkü bir isim, diğer bütün kelimelerin önüne geçmişti.</span></p>

    <p class="duz" xml:lang="tr"><span class="duz">Hayata döndürülen çocuğun ismi.</span></p>

    <p class="duz" xml:lang="tr"><span class="duz">En son duymayı arzu edeceğim isim.</span></p>

    <p class="duz" xml:lang="tr"><span class="duz">Luc Soubeyras.</span></p>

    <p class="duz" xml:lang="tr"><span class="duz">Mırıldanarak kafamı salladım: “Hayır, olamaz” ayrıntılarını okudum. Nisan 1978’de, Moritz Beltreïn, Luc’ü, henüz on bir yaşındayken ölümün pençelerinden kurtarmıştı. Bu son derece çılgınca bir rastlantıydı. İki insanın –Luc ve Beltreïn– yolları, bütün bu olayların başlamasından yirmi dört yıl önce kesişmişti!</span></p>

    <p class="duz" xml:lang="tr"><span class="duz">Yazıyı okurken soğukkanlılığımı korumakta zorlanıyordum, bu keşfimin yaratacağı birçok sonuca mesafeli yaklaşmalıydım. Bu olayın kökeninde bilmediğim bir şey vardı: 1978’de mağarabilimci olan babası Genderer çukuruna indiğinde, Luc de onunla birlikteydi. Şüphesiz Nicolas Soubeyras oğluna mağarabilimi sevdirmek ve öğretmek istemişti. Ve bir kez daha onu sınamak.</span></p>

    <p class="duz" xml:lang="tr"><span class="duz">Ancak çukura iniş sırasında beklenmedik bir kaza olmuştu.</span></p>

    <p class="duz" xml:lang="tr"><span class="duz">Bir yer göçmesi sonucunda, baba ile oğulun giriş yaptığı delik tıkanmıştı. Taşlar Nicolas Soubeyras’yı anında öldürmüştü. Luc hayatta kalmış, ancak babasının cesedi çürürken açığa çıkan gazla yavaş yavaş boğulmaya başlamıştı. İkisini bulduklarında, çocuk henüz ölmüştü. Beltreïn, Bordeaux Hastanesi’nde, “baypas” makinesi”ni ters yönde, yani kanı ısıtmak için kullanarak bir ilki gerçekleştirmişti. Ve çocuğu hayata döndürmeyi başarmıştı; en az iki saat boyunca kalbi durmuş olan çocuğu kurtarmıştı. Bu Beltreïn’in yaşamındaki en önemli hayata döndürme operasyonuydu; bir ilkti, ancak biyografisinde hiç söz edilmiyordu.</span></p>

    <p class="duz" xml:lang="tr"><span class="duz">Ve şimdi de, sonuçlar.</span></p>

    <p class="duz" xml:lang="tr"><span class="duz">Bu kaza sırasında Luc negatif bir NDE yaşamıştı. On bir yaşında, Şeytan’ı görmüştü. Luc’ün mistik “vahyi”, aslında, bana sürekli olarak anlattığı ve Pirene falezlerinde gördüğünü iddia ettiği Tanrı’nın yüzü değildi. Bu vahiy, bir çukurun dibinde, çürümekte olan babasının cesedinin yanında, zifiri karanlıkta gerçekleşmişti.</span></p>

    <p class="duz" xml:lang="tr"><span class="duz">Luc bir Işıksız’dı.</span></p>

    <p class="duz" xml:lang="tr"><span class="duz">Bu davada, gerçekten Şeytan’ın esiri olmuş tek kişiydi.</span></p>

    <p class="duz" xml:lang="tr"><span class="duz">Luc Soubeyras, birkaç hafta önce, nehirde boğulduğunda Şeytan’la karşılaşmamıştı. Tüm bunlar, önceden planlanmış, kurnazca bir hileydi. Boğulması, gördüğü hayaller, uyanması; hepsi yalandı. Hipnoz seansı sırasında, Genderer çukurunda, çocukken yaşadıklarını anlatmıştı!</span></p>

    <p class="duz" xml:lang="tr"><span class="duz">Bu ilk deneyimden itibaren, ipler onun elindeydi. Lanetli çocuk Beltreïn’in akıl hocası olmuştu. Her şeyi kurgulayan, her şeyi yapan oydu. “Ben sadece bir tedarikçiyim, bir aracıyım.” Beltreïn doğru söylemişti. En baştan beri, Beltreïn Şeytan’ın esiri olmuş bu çocuğun hizmetindeydi; üç yıl sonra Saint-Michel-de-Sèze’de karşılaşacağım, Şeytan’a olan tutkusunu hiç saklamayan ve daha iyi savaşmak için düşmanı tanımak gerektiğini ileri süren çocuğun.</span></p>

    <p class="duz" xml:lang="tr"><span class="duz">Ama Luc’ün tek bir düşmanı vardı: Tanrı.</span></p>

    <p class="duz" xml:lang="tr"><span class="duz">Kurbanlarını kimyasal ritüellerle öldüren Luc’tü, tek başına Luc. Işıksızları yaratan ve siyah iboga enjekte ettikten sonra, maskeler takarak onlara görünen oydu, sadece o. Mağarada yaşadığı travmadan ve girdiği komadan sonra, kendi hayaline uygun kadınlar ve erkekler –Işıksızlar– yaratmaya devam etmişti. Mağaranın dibinde karşı koymaya çalıştığı ıstırap ve acıların aynısını başkalarına yaşatarak, onları öldürmüştü. Luc kendini Karanlıklar Prensi veya onun özel elçilerinden biri gibi görüyordu ve çürüyen, kokuşan cesetlerle kafasını bozmuş bir iblisti.</span></p>

    <p class="duz" xml:lang="tr"><span class="duz">Ama bu boğulma olayına neden kalkışmıştı? İkinci bir negatif NDE’nin sebebi neydi? Benim, onun izinden gitmemi neden istemişti? Onun entrikalarını açığa çıkarmam için mi? Yoksa beni tahrik etmek için mi? Tanrı’ya benim gözlerimin önünde saygısızlık etmek için mi? SADECE SEN VE BEN...</span></p>

    <p class="duz" xml:lang="tr"><span class="duz">Luc’ün amacını sezinler gibi oluyordum. Bir tür sahneleme, sergileme tutkusu. Eğer Şeytan’ın elçisiyse, ölümler onun hükümranlığına uygun olmalı, onun gücünün büyüklüğünü göstermeliydi. Bir tanığa, eserinin herkes tarafından anlaşılması için bir aracıya ihtiyacı vardı. Bu tanık, neden asla yoldan çıkmayacak bir Katolik, bir dost olmasın? Onun yazıcısı, havarisi olabilecek, masum ve saf bir yürek.</span></p>

    <p class="duz" xml:lang="tr"><span class="duz">Villejuif Hastanesi’ni aramak için telefonuma uzandım. Aynı anda cep telefonum çaldı. Açtım.</span></p>

    <p class="duz" xml:lang="tr"><span class="duz">– Svendsen. Haklıymışsın. Bir anormallik var. Cesetlerin durumunda.</span></p>

    <p class="duz" xml:lang="tr"><span class="duz">Karnıma bir ağrı saplandı.</span></p>

    <p class="duz" xml:lang="tr"><span class="duz">– Konuş.</span></p>

    <p class="duz" xml:lang="tr"><span class="duz">– Adli tabibin vardığı sonuçlar tamamen hatalı. Kurbanlar, sanıldığı zamanda öldürülmemiş.</span></p>

    <p class="duz" xml:lang="tr"><span class="duz">– Bu kanıya nereden vardın?</span></p>

    <p class="duz" xml:lang="tr"><span class="duz">– İç organları genleşmiş. Damarları patlamış. Ve bazı doku lezyonları buz kristallerin ortaya çıkmasına bağlı olabilir.</span></p>

    <p class="duz" xml:lang="tr"><span class="duz">– Bunun anlamı ne?</span></p>

    <p class="duz" xml:lang="tr"><span class="duz">– Bu çok çılgınca bir şey.</span></p>

    <p class="duz" xml:lang="tr"><span class="duz">– Dilinin altındaki baklayı çıkar, kahretsin!</span></p>

    <p class="duz" xml:lang="tr"><span class="duz">– Bedenler dondurulmuş.</span></p>

    <p class="duz" xml:lang="tr"><span class="duz">Kafamın içinde büyük bir gürültü koptu. Svendsen devam ediyordu.</span></p>

    <p class="duz" xml:lang="tr"><span class="duz">– Dondurulmuş, ardından yeniden ısıtılmış. Laure ile kızlar, bizim düşündüğümüzden çok daha önce öldürülmüş.</span></p>

    <p class="duz" xml:lang="tr"><span class="duz">– Ne zaman?</span></p>

    <p class="duz" xml:lang="tr"><span class="duz">– Söylemesi zor. Donma olayı her şeyi berbat etmiş. Ama en az yirmi dört saat boyunca donmuş bir halde kaldıklarını söyleyebilirim.</span></p>

    <p class="duz" xml:lang="tr"><span class="duz">– Öyleyse, perşembe günü, aynı saatte öldürülmüşler, öyle mi?</span></p>

    <p class="duz" xml:lang="tr"><span class="duz">– Hemen hemen, evet.</span></p>

    <p class="duz" xml:lang="tr"><span class="duz">Kabaca bir hesap yaptım. 14 kasım perşembe, öğleden sonra Manon, benim evimdeydi. Birkaç kez ona telefon etmiştim ve kapıda onu bekleyen polisler vardı. Hiçbir şekilde, Changarnier Sokağı’na gidemezdi; ayrıca onları dondurup, ardından, ertesi gün eve bırakamazdı da. Derin bir iç çekerek sordum:</span></p>

    <p class="duz" xml:lang="tr"><span class="duz">– Bundan emin misin?</span></p>

    <p class="duz" xml:lang="tr"><span class="duz">– Cesetleri mezarlarından çıkarmak gerekiyor. Ayrıca başka analizler de yapmak lazım. Bu durumda, yargıca başvurulabilir ve...</span></p>

    <p class="duz" xml:lang="tr"><span class="duz">Artık onu dinlemiyordum. Düşüncelerim bir girdabın çevresinde dolanıp duruyordu.</span></p>

    <p class="duz" xml:lang="tr"><span class="duz">Cinayetleri işleyen bir başkasıydı.</span></p>

    <p class="duz" xml:lang="tr"><span class="duz">Bizzat Luc!</span></p>

    <p class="duz" xml:lang="tr"><span class="duz">14 kasım perşembe günü, henüz tecrit hücresine konmamıştı. Bu da, onun ailesini katletmeye gidebileceğinin bir göstergesiydi; cesetleri dondurmuş ve bulunmamaları için bir şekilde onları gizlemişti. Sonra hastaneye dönmüş, kriz geçiriyormuş gibi yapmış ve tecrit hücresine konmuştu ve sadece birkaç saat orada kalmıştı, biliyordum.</span></p>

    <p class="duz" xml:lang="tr"><span class="duz">Cuma öğleden sonra tecrit hücresinden çıkarılmıştı. O da kimseye çaktırmadan Changarnier Sokağı’na geri dönmüş, cesetleri gizlediği yerden çıkarıp eve bırakmıştı, ardından da bir kez daha akıl hastanesine dönmüştü. Evin ısısı süreci tamamlamıştı. Luc, Villejuif’te deli arkadaşlarıyla akşam yemeğini yerken, cesetler ikinci defa “ölüyordu”.</span></p>

    <p class="duz" xml:lang="tr"><span class="duz">Svendsen’e teşekkür ederek veya ettiğimi sanarak telefonu kapattım.</span></p>

    <p class="duz" xml:lang="tr"><span class="duz">Luc’ün planı kusursuzdu, cinayet anında hastanede olduğuna birçok kişi tanıklık edebilirdi. Ve dahası da vardı. Bu yöntem sayesinde, şimdiye kadar izlediği çizgiden de sapmamış oluyordu. Bir kez daha ölümün kronolojisiyle oynamıştı!</span></p>

    <p class="duz" xml:lang="tr"><span class="duz">Bir sonraki planı neydi?</span></p>

    <p class="duz-son-paragraf-2" xml:lang="tr"><span class="duz">Önceden uyardığı gibi, beni öldürmek mi?</span></p>
  </div>
</body>
</html>