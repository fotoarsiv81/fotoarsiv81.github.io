<html xmlns="http://www.w3.org/1999/xhtml">
<head>
  <title>93.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x93">
    <h1 class="bolum-ismi" id="toc-anchor" xml:lang="tr"><span class="bolum-ismi">93</span></h1>

    <p class="duz" xml:lang="tr"><span class="duz">Ölülerinle yaşamak.</span></p>

    <p class="duz" xml:lang="tr"><span class="duz">Zamorski’nin sözlerini boşuna yineleyip duruyordum: “Gerçek bir savaşın içindesiniz.” Bu basit bir avuntuydu benim için. Dökülen bu kadar kan için kim beni bağışlayabilirdi? Bu katliam ne zaman sona erecekti?</span></p>

    <p class="duz" xml:lang="tr"><span class="duz">Krakov Havaalanı’nın “VIP salonu”nda bekliyorduk. Daha çok iç karartıcı olan bir mekân için abartılı bir unvan. Ölgün ışıklar, berbat koltuklar, kirli camlardan görünen asfaltı çatlamış bir pist... Yine de, burası bile insanı rahatlatıyordu. Aslında yaşadığımız onca şeyden sonra her yer bizi rahatlatırdı.</span></p>

    <p class="duz" xml:lang="tr"><span class="duz">Yaklaşık saat 15:00’te Frankfurt’a bir uçuş vardı. Buradan da Paris’e, saat 19:00’da Charles-de-Gaulle’e inecek bir aktarma yapmak mümkündü. Hostes bu bilgileri bana verdiğinde, az kalsın sarılıp onu öpecektim. Bu sözlerin bizim için tamamen farklı bir anlamı vardı; kaçmayı başarmak.</span></p>

    <p class="duz" xml:lang="tr"><span class="duz">Manon kollarımın arasına büzülmüştü, bitkin bir haldeydi. O da, benim gibi sisten sırılsıklamdı. Bizi terk etmeyen bu nem, başımıza gelen felaketi somutlaştırıyordu. Gözlerimi kapadım ve tuhaf bir rahatlama hissettim, damarlarımda dolaşan anestezi maddesinin hâlâ etkisinde olmalıydım.</span></p>

    <p class="duz" xml:lang="tr"><span class="duz">Yolda, taksiyle gelirken, bir doktor bulmuştuk. Omzumu tedavi etmişti. Kanca köprücükkemiğime kadar girmiş, ancak hiçbir kasa zarar vermemişti. Tetanos iğnesi yaptıktan sonra –ona bir tarım makinesinin üzerine düştüğümü söylemiştim– doktor yarayı dikmiş, ardından da gövdemi alçı kadar sert bir pansumanla sarmıştı. Ona göre, korkulacak hiçbir komplikasyon yoktu. Tek bir tavsiyesi vardı; kesin istirahat. Paris’i ve aldığım haberi düşünmüş, başımı sallayarak onaylamıştım.</span></p>

    <p class="duz" xml:lang="tr"><span class="duz">Huzurumun bir diğer nedeni de Köleler sorununun şimdilik halledilmiş olmasıydı. Hâlâ bizim peşimizde olabilirlerdi. Ancak şanslarını yitirmişlerdi. Manon artık himayem altındaydı. Ve benim topraklarımdaydı. Paris’te de 24 saat boyunca adamlarımın gözetiminde olacaktı, elleri kanlı kaçıklarla başa çıkabilecek ve hatta onları kodese tıkabilecek yetenekte polislerin.</span></p>

    <p class="duz" xml:lang="tr"><span class="duz">Düşüncelerim, dönüp dolaşıp Luc’te kilitleniyordu. Planında. Makyavelist tutumunda. Çılgınlığında. Ben, bilmeden, onun oyununda bir piyon olmuştum. Onun intiharını kabullenmeyeceğimi, soruşturmasını devralacağımı ve adım adım, onu intihara götüren yolu takip edeceğimi biliyordu. Ben, onun Şeytan’a karşı verdiği savaşın incilini yazacak olan havarisi, Aziz Matta’sıydım.</span></p>

    <p class="duz" xml:lang="tr"><span class="duz">Bazı ayrıntılar konusunda fikir değiştirmiştim. Mesela Başmelek Aziz Mikail madalyonu. Yanılmıştım. Luc onu kendini korumak için değil, sadece beni Şeytan’ın yoluna yönlendirmek için kullanmıştı. Boğazı bulmamı ve mümkün olduğunca çabuk onun öteki tarafa geçiş nedenini anlamamı istiyordu. Luc, diğerleri gibi bir soruşturma yürütmemişti; karanlıklar meleğine meydan okumuştu!</span></p>

    <p class="duz" xml:lang="tr"><span class="duz">Şimdi önemli olan tek soru şuydu: Komadayken neler yaşamıştı? Hiçbir şey hatırlamadan mı geri dönmüştü yoksa tam tersine, kalıcı bir deneyim mi yaşamıştı? Aslında cevabı almıştım. Laure “Bir şeyler görmüş” demişti.</span></p>

    <p class="duz" xml:lang="tr"><span class="duz">– Bayım, uçuşunuz anons edildi.</span></p>

    <p class="duz" xml:lang="tr"><span class="duz">Uyumsuz adımlarla hostesi uçağa alınacağımız salona kadar izledik. Pasaport,</span> <span class="italik">boarding card</span><span class="duz">. Her hareketimiz nakavt olmuş bir boksörün canlılığındaydı. Ve bu durum kabinde koltuklarımıza oturana dek sürdü. Hostes güvenlik kurallarını açıklarken biz çoktan uykuya dalmıştık. Haftalardan beri adam gibi otel yüzü görmemiş iki seyyah.</span></p>

    <p class="duz" xml:lang="tr"><span class="duz">Frankurt’ta, yeniden iki hayaleti oynadık, transit yolcusu iki hayalet. Bu kez, First Class salonu yeniydi ve koltuk altlarındaki</span> <span class="italik">Herald Tribune</span><span class="duz">’lerle işadamlarıyla doluydu. Manon’u bir koltuğa oturttum ve yiyecek bir şeyler bulmaya gittim. Kola, kahve, çerez. Ancak ne kahveye ne de yiyeceklere el sürdük. Sadece kolayla yetindik.</span></p>

    <p class="duz" xml:lang="tr"><span class="duz">Birkaç saat sonra Paris’in ışıkları üzerinde süzülüyorduk. Lomboza doğru eğildim ve geceye, soğuğa, başkentin üzerindeki kirliliğe yeniden kavuştum. Ancak camdan, buradaki soğuğun Krakov’daki soğukla aynı olmadığını hissedebiliyordum.</span></p>

    <p class="duz-ilk-paragraf" xml:lang="tr"><span class="italik">Saat 19:00, bir cuma akşamı.</span></p>

    <p class="duz" xml:lang="tr"><span class="duz">Otoyol tıklım tıkıştı. Şiddetli bir yağmur vardı. Taksinin camını açtım ve derin bir soluk aldım. Islak çimento ve egsoz gazı kokuları, su birikintilerine vuran yağmur damlalarının gürültüsü. Ve arabalarının içinde kaskatı hareketsiz duran sürücüler.</span></p>

    <p class="duz" xml:lang="tr"><span class="duz">Araba, Debelleyme Sokağı’na varınca yeni evli biri gibi içimi sıkıntı kapladı. Manon’un bu yeni hayata tepkisi ne olacaktı? Ya evime? Hiç Paris’e gelmemişti.</span></p>

    <p class="duz" xml:lang="tr"><span class="duz">Onu, açık hava merdivenime nezaketle buyur ettim. Kibarca gülümseyerek basamaklara yöneldi. Hâlâ şoktaydı. Krakov’daki şiddet, muhtemelen küçük bir kızken başına gelen o korkunç olayı hatırlatmıştı. Ben bile hâlâ kendime gelememiştim. Yine de, korku ve canavarlığın arkasında, farklı bir duygu daha vardı. Tuhaf bir uyuşukluğun yanı sıra coşku, nedensiz bir tahrik. Aşk mı?</span></p>

    <p class="duz" xml:lang="tr"><span class="duz">Manon, salondaki kanepeye oturdu Çay teklif ettim, istemedi. Alkol. Hayır. Şaşkın bir hali vardı, ceketime bakıyordu. En zor kısım şimdi başlıyordu; hemen Hôtel-Dieu’ye gitmem gerektiğini ona söylemem lazımdı. Tepkisi beni şaşırtmadı:</span></p>

    <p class="duz" xml:lang="tr"><span class="duz">– Seninle geliyorum.</span></p>

    <p class="duz" xml:lang="tr"><span class="duz">Krakov’dan bu yana ilk kez üç kelimeyi bir anda kullanıyordu.</span></p>

    <p class="duz" xml:lang="tr"><span class="duz">– İmkânsız, diye onu ikna etmeye çalıştım. Paris’te bazı düzenlemeler yapmam lazım. Seni korumak için.</span></p>

    <p class="duz" xml:lang="tr"><span class="duz">– Nerede olduğumu bile bilmiyorum.</span></p>

    <p class="duz" xml:lang="tr"><span class="duz">Karşısında diz çöktüm ve ellerini tuttum.</span></p>

    <p class="duz" xml:lang="tr"><span class="duz">– Bana güvenmelisin.</span></p>

    <p class="duz" xml:lang="tr"><span class="duz">Gülümsedi. İçimi bir sıcaklık kapladı. Mırıldandım:</span></p>

    <p class="duz" xml:lang="tr"><span class="duz">– Seni korumama izin ver. Seni...</span></p>

    <p class="duz" xml:lang="tr"><span class="duz">Cümlemi tamamlayamadım. Yüzümü ellerinin arasına aldı ve ağzıyla dudaklarımı kapattı. Sıcaklık tüm vücuduma yayıldı. Tüm hayati fonksiyonlarım beni terk etmişti ve bu, bugüne dek tatmadığım çok hoş bir duyguydu...</span></p>

    <p class="duz" xml:lang="tr"><span class="duz">İki saat sonra Hôtel-Dieu’ye doğru gidiyordum. Biraz önce yaşadıklarım hâlâ hafızamdaydı. Manon. Vücudumda dolaşan elleri. Kanımın ritmi. Son anlarımız. Bedenimin en hassas, en bilinmedik noktalarına dokunuşu. Aşkın akupunkturu...</span></p>

    <p class="duz" xml:lang="tr"><span class="duz">Luc Soubeyras’yı başka bir servise almışlardı.</span></p>

    <p class="duz" xml:lang="tr"><span class="duz">Zayıf yeşil ışıklar, kâğıt önlükler yoktu. Uzun bir koridor boyunca, camlı kapılar büyük odalara açılıyordu. Odalarda tüplere, borulara ve makinelere bağlı hastalar çiğ neon ışıklarının altında yatıyordu.</span></p>

    <p class="duz" xml:lang="tr"><span class="duz">Koridorda yürürken, nihayet şimdiki zamana dönmüştüm. Luc’ü yeniden bulacaktım, hem hayattaydı, hem de bilinci yerindeydi. Onu camın ardında görünce, bağırmamak için kendimi zor tuttum. Hâlâ burnunda boru, boynunda ve şakaklarında elektrotlar vardı ve biraz daha zayıflamıştı. Ama gözleri açıktı.</span></p>

    <p class="duz" xml:lang="tr"><span class="duz">Ona doğru ilerledim. Heyecanla iki elini birden tuttum:</span></p>

    <p class="duz" xml:lang="tr"><span class="duz">– Dostum, ben ne kadar...</span></p>

    <p class="duz" xml:lang="tr"><span class="duz">– Onu gördüm.</span></p>

    <p class="duz" xml:lang="tr"><span class="duz">Sustum. Sesi sadece bir soluktu. Yeniden mırıldandı:</span></p>

    <p class="duz-son-paragraf-2" xml:lang="tr"><span class="duz">– Onu gördüm, Mathieu. Şeytan’ı gördüm.</span></p>
  </div>
</body>
</html>