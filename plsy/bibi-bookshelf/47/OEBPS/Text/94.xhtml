<html xmlns="http://www.w3.org/1999/xhtml">
<head>
  <title>94.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x94">
    <h1 class="bolum-ismi" id="toc-anchor" xml:lang="tr"><span class="bolum-ismi">94</span></h1>

    <p class="duz" xml:lang="tr"><span class="duz">– Şimdi gözlerinizi kapatınız.</span></p>

    <p class="duz" xml:lang="tr"><span class="duz">Luc, gövdesi çıplak bir şekilde, hafifçe eğik bir koltukta oturuyordu. Kazınmış kafasına, beyin dalgalarının ritmini kaydetmek için yüzlerce elektrot yapıştırılmıştı. Göğsünde de, kalp atışlarını, kas gerilimini, derinin galvanik yanıtlarını –İngilizcesi “GSR” yani “Galvanic Skin Response” olan bu tetkik üstderinin yaydığı elektrik mikrodalgaları saptamakta kullanılıyordu– ölçmek için</span> <span class="italik">patch</span><span class="duz">’ler vardı.</span></p>

    <p class="duz" xml:lang="tr"><span class="duz">– Gevşeyiniz. Yavaş yavaş bedeninizin farkına varınız.</span></p>

    <p class="duz" xml:lang="tr"><span class="duz">Sol kolunda kan basıncını ölçmek için bir manşon takılıydı. Parmaklarından birine bağlı enfraruj bir pens vücudun oksijen seviyesini ölçüyordu. Bu aygıtlar, deney boyunca sadece ondaki fizyolojik gelişimi ölçmekte değil aynı zamanda da herhangi bir tehlikeyi önceden saptamak için kullanılıyordu; Luc komadan çıkmıştı ve genel durumu henüz iyi sayılmazdı.</span></p>

    <p class="duz" xml:lang="tr"><span class="duz">– Kol ve bacaklarınız gevşedi. Kaslarınız yumuşadı. Vücudunuzda en ufak bir gerginlik kalmadı.</span></p>

    <p class="duz" xml:lang="tr"><span class="duz">Ziyaretimden birkaç gün sonra, Luc, hipnoz altıda ve tanıkların önünde psişik yolculuğunu yeniden yaşamak istemişti. Bir kez daha, belleğinde “öteki taraf”a geçmeyi ve her ayrıntının yazılı olarak saptanmasını arzuluyordu.</span></p>

    <p class="duz" xml:lang="tr"><span class="duz">Eric Thuillier, onu Hôtel-Dieu’de tedavi eden doktor reddetmişti; son derece riskliydi. Ama Luc ısrar etmiş ve Villejuif Hastanesi servis şefi, Pascal Zucca adında bir psikiyatr olumlu görüş belirtmişti. Ona göre, seansın sağaltıcı bir etkisi bile olabilirdi; böyle bir boşalım, Luc’ün travmasını aşmasını da sağlayabilirdi. Thuillier pes etmişti. Ancak tek bir şartı vardı; her şey onun servisinde, onun gözetiminde, Hôtel-Dieu’de yapılacaktı.</span></p>

    <p class="duz" xml:lang="tr"><span class="duz">– Şimdi, elleriniz, ayaklarınız ağırlaşıyor...</span></p>

    <p class="duz" xml:lang="tr"><span class="duz">Günlerden 14 kasım perşembeydi. Kontrol kabininde, camın arkasından, bir çamaşır gibi beyaz,</span> <span class="italik">patch</span><span class="duz">’lerin ve kabloların arasında kaybolmuş en iyi dostumu izliyordum.</span></p>

    <p class="duz" xml:lang="tr"><span class="duz">Parlak metal lambrili, zemini ses geçirmez linolyum kaplı bomboş bir odanın tam ortasına yerleştirilmişti. Sol tarafında, tekerlekli bir masanın üzerinde, ilaç ampulleri, şırıngalar ve elektrikli bir şok aleti duruyordu. Luc’ün tam karşısında, beyaz önlüğü ve geniş omuzlarıyla Pascal Zucca sırtı bize dönük bir şekilde duruyordu. Birçok kamera olan biteni kaydediyordu.</span></p>

    <p class="duz" xml:lang="tr"><span class="duz">Kabinin içinde hareketsiz duran yanımdaki kişilere doğru döndüm. Yargıç Corine Magnan Besançon’dan gelmişti. Yanındaki Éric Thuillier monitörleri kontrol ediyordu. Biraz ötede, savcılık tarafından uzman olarak getirtilmiş, adını anlamadığım bir psikiyatr vardı. Neyin uzmanı? Bu seans bir maskaralıktı.</span></p>

    <p class="duz" xml:lang="tr"><span class="duz">Bu üçünün arkasında, Narkotik Şube Müdür Levain-Pauht duruyordu, en iyi adamlarından birine neler yapıldığını görmeye gelmişti. Biraz daha geride Magnan’ın zabit kâtibi not alıyor, hemşireler kontrol monitörleri ve bilgisayar klavyeleriyle ilgileniyorlardı.</span></p>

    <p class="duz" xml:lang="tr"><span class="duz">Ancak içlerinde en dikkat çekeni, Luc’ün özel davetlisi olarak gelmiş, en sağda ayakta duran bir adamdı. Kendini Peder Katz olarak tanıtmıştı, Paris Başpiskoposluğu’ndan, şeytan çıkarma ayinlerinden sorumlu bir rahipti, aynı zamanda da Katolik Kilisesi’nin Papalık ve Roma temsilcisiydi. Siyahlı adamın elinde kırmızı küçük bir kitap vardı:</span> <span class="italik">Roma Kilisesi Ritüeli</span><span class="duz">. Luc’ün hepimizi böyle bir çılgınlığın etrafında bir araya getirdiğine inanamıyordum.</span></p>

    <p class="duz" xml:lang="tr"><span class="duz">– Ayaklarınız zemine gömülüyor. Parmaklarınız uyuşuyor...</span></p>

    <p class="duz" xml:lang="tr"><span class="duz">Kahkahalarla gülmek istiyordum, ancak burada olmazdı. Mangon ile zabıt kâtibinin varlığı Budist savcılığın bu tanıklığı ciddiye aldığının bir ispatıydı. Simonis cinayeti, ezoterik eğilimlere sahip Fransa’nın tek sorgu yargıcına miras kalmıştı. Luc Soubeyras’nın halüsinasyonlarına en az itibar edecek tek kişiye...</span></p>

    <p class="duz" xml:lang="tr"><span class="duz">Bilgi toplamıştım: Fransa’da hipnoz altında alınmış tanık ifadesinin hiçbir önemi yoktu. Fransız kanunlarına göre bir tanık “kendi özgür iradesiyle ve baskı altında olmadan” ifade vermeliydi ; telkinde bulunulmadan veya gerçeklik serumu da dahil hiçbir şey verilmeden. Yine de, Corine Magnan buradaydı ve kâtibi her şeyi not alıyordu.</span></p>

    <p class="duz" xml:lang="tr"><span class="duz">Zucca mırıldandı; sesi, nerede olduğu anlaşılmayan mikrofonlardan kabine ulaşıyordu:</span></p>

    <p class="duz" xml:lang="tr"><span class="duz">– Bu ağırlığı vücudunuzun her yerinde hissediyorsunuz... Her bir kasınıza, vücudunuzun her noktasına ulaşıyor...</span></p>

    <p class="duz" xml:lang="tr"><span class="duz">Luc koltuğuna iyice büzülmüş gibiydi, hiç bu kadar zayıf ve çaresiz olmamıştı. Yer yer pas rengi lekelerle kaplı teni neredeyse saydam bir görünüm almıştı, sanki tüm organlarını çalışırken görmek mümkündü. Aklıma Planty’deki yaratık geldi, hemen kafamdan sildim.</span></p>

    <p class="duz" xml:lang="tr"><span class="duz">– Ağırlık ışığa dönüşüyor... Ruhunuzu ve bedeninizi kaplayan bir ışık... Başka hiçbir şey hissetmiyorsunuz... Ağırlık, ışık tamamen içinizi dolduruyor...</span></p>

    <p class="duz" xml:lang="tr"><span class="duz">Luc ağır ağır nefes alıyordu, gözleri kapalıydı. Sakin görünüyordu.</span></p>

    <p class="duz" xml:lang="tr"><span class="duz">– Işık mavi. Onu görüyor musunuz?</span></p>

    <p class="duz" xml:lang="tr"><span class="duz">– Evet.</span></p>

    <p class="duz" xml:lang="tr"><span class="duz">– Mavi ışık bir ekran, biraz önce resimleri, anıları oraya bıraktınız... Sesimi duydukça, görüntüler birbiri ardına gelecek. Anlaştık mı?</span></p>

    <p class="duz" xml:lang="tr"><span class="duz">– Evet.</span></p>

    <p class="duz" xml:lang="tr"><span class="duz">Psikiyatr birkaç saniye bekledi, sonra devam etti:</span></p>

    <p class="duz" xml:lang="tr"><span class="duz">– Resimleri görüyor musunuz?</span></p>

    <p class="duz" xml:lang="tr"><span class="duz">Luc cevap vermedi. Psikiyatr cama doğru döndü ve Thuillier’ye işaret etti, o da hemşirelere seslendi. Sonra nörolog konsoldaki mikrofona fısıldar gibi konuştu, Zucca’da bir kulaklık vardı:</span></p>

    <p class="duz" xml:lang="tr"><span class="duz">– Her şey yolunda.</span></p>

    <p class="duz" xml:lang="tr"><span class="duz">Psikiyatr tasvip etti, başı öne eğikti, sonra kafasını kaldırdı:</span></p>

    <p class="duz" xml:lang="tr"><span class="duz">– Luc, görüntüler orada mı?</span></p>

    <p class="duz" xml:lang="tr"><span class="duz">Luc yavaşça kafasını salladı.</span></p>

    <p class="duz" xml:lang="tr"><span class="duz">– Sesimi takip edeceksiniz ve resimleri tanımlayacaksınız. Tamam mı?</span></p>

    <p class="duz" xml:lang="tr"><span class="duz">Yeniden başıyla “evet” dedi.</span></p>

    <p class="duz" xml:lang="tr"><span class="duz">– Ne görüyorsunuz?</span></p>

    <p class="duz" xml:lang="tr"><span class="duz">– Su.</span></p>

    <p class="duz" xml:lang="tr"><span class="duz">– Su mu?</span></p>

    <p class="duz" xml:lang="tr"><span class="duz">Kabinde bir şaşkınlık oldu, sonra herkes anladı.</span></p>

    <p class="duz" xml:lang="tr"><span class="duz">Nehir.</span></p>

    <p class="duz-son-paragraf-2" xml:lang="tr"><span class="duz">Yolculuk başlıyordu.</span></p>
  </div>
</body>
</html>