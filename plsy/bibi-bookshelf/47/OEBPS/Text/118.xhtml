<html xmlns="http://www.w3.org/1999/xhtml">
<head>
  <title>118.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x118">
    <h1 class="bolum-ismi" id="toc-anchor" xml:lang="tr"><span class="bolum-ismi">118</span></h1>

    <p class="duz" xml:lang="tr"><span class="duz">Paul-Guiraud Hastanesi’ni aradım ve Zucca’yla konuşmak istediğimi söyledim. Perşembeden cumaya kadar, Luc’ün hastanede geçirdiği zamanı teyit etmeliydim. Psikiyatr benim varsayımlarımı doğruladı. Hastasını, cuma günü saat 16:00’da tecrit hücresinden çıkarmıştı. Ona sakinleştiriciler vermişler, sonra da, ertesi sabaha kadar uyuması için standart bir odaya almışlardı.</span></p>

    <p class="duz" xml:lang="tr"><span class="duz">Şüphesiz Luc, ilaçları yutmamıştı. Mizansenini gerçekleştirmek için gizlice evine gitmişti. 12. Bölge’ye gidip gelmek en fazla üç saat sürerdi.</span></p>

    <p class="duz" xml:lang="tr"><span class="duz">Geriye tek soru kalıyordu: Onları dondurmak için ne yapmıştı?</span></p>

    <p class="duz" xml:lang="tr"><span class="duz">Bunun cevabını daha sonra bulacaktım.</span></p>

    <p class="duz" xml:lang="tr"><span class="duz">Zucca’nın hâlâ benimle konuştuğunu fark ettim.</span></p>

    <p class="duz" xml:lang="tr"><span class="duz">– Ne diyordunuz?</span></p>

    <p class="duz" xml:lang="tr"><span class="duz">– Bu soruların sebebi ne, diyordum.</span></p>

    <p class="duz" xml:lang="tr"><span class="duz">– Luc şu anda nerede? Hâlâ odasında mı?</span></p>

    <p class="duz" xml:lang="tr"><span class="duz">– Hayır. Bugün çıktı. Öğleyin.</span></p>

    <p class="duz" xml:lang="tr"><span class="duz">– Onun çekip gitmesine izin mi verdiniz?</span></p>

    <p class="duz" xml:lang="tr"><span class="duz">– Burası hapishane değil, dostum! Çıkış kâğıdını imzaladı. Ve çıktı.</span></p>

    <p class="duz" xml:lang="tr"><span class="duz">– Nereye gittiğini size söyledi mi?</span></p>

    <p class="duz" xml:lang="tr"><span class="duz">– Hayır. Ancak elini sıkacak kadar vaktim vardı. Bana göre, ailesinin mezarını ziyarete gitmiştir.</span></p>

    <p class="duz" xml:lang="tr"><span class="duz">Durumu bir türlü kabullenemiyordum. Gözden kaçmış bir dosya. Üst üste yapılan hatalar. Ve elini kolunu sallayarak dolaşan bir katil. Sesimi yükselttim:</span></p>

    <p class="duz" xml:lang="tr"><span class="duz">– Onun gitmesine nasıl müsaade edersiniz? Durumunun kötüye gittiğini söylemiştiniz!</span></p>

    <p class="duz" xml:lang="tr"><span class="duz">– Sizinle konuşmamızdan bu yana, Luc sakinleşmeye başladı. Akli melekeleri yerine geldi. Haldol olumlu bir etki yapmış olmalı, ben...</span></p>

    <p class="duz" xml:lang="tr"><span class="duz">Düşüncelerim onun sözcüklerini bastırıyordu. Luc, hiç delirmemişti. En azından bu biçimiyle. Ve verilen ilaçların hiçbirini de kullanmamıştı.</span></p>

    <p class="duz" xml:lang="tr"><span class="duz">Aklıma bir fikir geldi:</span></p>

    <p class="duz" xml:lang="tr"><span class="duz">– Her hastanın, psikiyatrik geçmişi hakkında bilgi topluyorsunuz, değil mi?</span></p>

    <p class="duz" xml:lang="tr"><span class="duz">– Çalışıyoruz, evet.</span></p>

    <p class="duz" xml:lang="tr"><span class="duz">– Luc için bir araştırma yaptınız mı?</span></p>

    <p class="duz" xml:lang="tr"><span class="duz">– Bunu bana sormanız çok tuhaf. Az önce, 1978 tarihli bir hastane raporu elime geçti. Pireneler Merkez Hastanesi’nden, Pau yakınları.</span></p>

    <p class="duz" xml:lang="tr"><span class="duz">– Raporda ne yazıyor?</span></p>

    <p class="duz" xml:lang="tr"><span class="duz">– Luc Soubeyras nisan 1978’de bir kaza geçirmiş. Koma. Şok hali. Bu kaza neticesinde bazı arazlar kalmış.</span></p>

    <p class="duz" xml:lang="tr"><span class="duz">– Ne gibi?</span></p>

    <p class="duz" xml:lang="tr"><span class="duz">– Mental karışıklıklar. Rapor fazla açıklayıcı değil. Zucca düşüne düşüne konuşmaya başlamıştı. Garip, değil mi? Luc, tüm bu hikâyeyi daha önce de bir kez yaşamış...</span></p>

    <p class="duz" xml:lang="tr"><span class="duz">Garip. Kelime çok hafif kalıyordu. Luc, bir “ikinci” kıyameti yaşamak için her şeyi kurgulamış, düzenlemiş ve oynamıştı.</span></p>

    <p class="duz" xml:lang="tr"><span class="duz">Zucca devam etti:</span></p>

    <p class="duz" xml:lang="tr"><span class="duz">– Bir anlamda, bu benim teşhisimi değiştiriyor. Bugün bir tür... nüks vakasıyla karşı karşıyayız. Luc, tahminimden çok daha tehlikeli olabilir.</span></p>

    <p class="duz" xml:lang="tr"><span class="duz">Gülmemek için kendimi zor tuttum.</span></p>

    <p class="duz" xml:lang="tr"><span class="duz">– Olabilir, evet.</span></p>

    <p class="duz" xml:lang="tr"><span class="duz">Tepe lambamı yerleştirmiş, farlarımı yakmış, sireni sonuna kadar açmıştım. Bütün duyularım alarmdaydı. Korku. Öfke. Bulantı. Luc’ü son eyleminin hazırlığını yaparken yakalamayı umut ederek Changarnier Sokağı’ndaki evine gidiyordum.</span></p>

    <p class="duz" xml:lang="tr"><span class="duz">Yedi dakikada Vincennes Sarayı’na ulaştım. Tepe lambamı söndürdüm, sireni kapattım, bir süre Soult Bulvarı’nda ilerledikten sonra, sola evin sokağına saptım. Tuğla binalar bir kıskaç gibi üzerime geliyordu.</span></p>

    <p class="duz" xml:lang="tr"><span class="duz">Ana kapının kodunu girdim. Beton bir avlu, ortada çeşme ve çimler. Apartmana girebilmek için başka bir kod tuşladım, ardından demir parmaklıklı kapısıyla asansör. 45’liğimi çıkardım ve namluya mermi sürdüm. Katları çıktıkça, ağzımda bir mürekkep, bir katran tadı hissediyordum.</span></p>

    <p class="duz" xml:lang="tr"><span class="duz">Koridor karanlıktı. Işığı yakmadım. Kapı, polis şeridiyle kapatılmıştı. Göbek kilidi dışında başka kilit yoktu, o da kilitli değildi. Maymuncukla kolayca açıldı. Kapı tokmağını sol elimle çevirdim, Glock’um sağ elimdeydi. Klik. Dairenin içindeydim.</span></p>

    <p class="duz" xml:lang="tr"><span class="duz">Bütün duyularım alarmdaydı.</span></p>

    <p class="duz" xml:lang="tr"><span class="duz">Ucuz mobilyalar, lamine parkeler, çirkin biblolar. Bu evdeki her şey sahteydi. Luc Soubeyras da burada yaşıyor gibi yapıyordu, tıpkı yalandan polis, yalandan Hıristiyan, yalandan benim dostum olduğu gibi.</span></p>

    <p class="duz" xml:lang="tr"><span class="duz">Salonda dikkat çekici bir şey yoktu. Çalışma odasına doğru yöneldim. Farkında olmadan, cesetlerin bulunduğu Laure’un odasını es geçmiştim. Çekmeceler boştu. Üzerinde “Ş” harfi bulunan dosyaların durduğu dolap da. Sokak lambalarının ışığında, evlerin tuğla cepheleri camda yansıyordu. Koku alma duyum aşırı faaliyetteydi. Hemoglobinin bakırımsı kokusunu hissedebiliyordum.</span></p>

    <p class="duz" xml:lang="tr"><span class="duz">Koridora döndüm.</span></p>

    <p class="duz" xml:lang="tr"><span class="duz">Nefesimi tuttum ve cinayet odasına girdim. Koyu renkli parkeler, beyaz mobilyalar. Yatak olarak sadece şilte vardı, çarşaf ve örtüsü toplanmıştı. Ve sağda, duvar boyunca kan lekeleri dikkati çekiyordu. Her üçü de, önce sırtlarını duvara vererek oturmuşlar, sonra yavaş yavaş kayarak yere devrilmişlerdi... Titredim. Laure’u ve kızları, korkudan birbirlerine sarılmış bir halde hayal ediyordum. Haykırdım:</span></p>

    <p class="duz" xml:lang="tr"><span class="duz">– Luc, neden? NEDEN?</span></p>

    <p class="duz" xml:lang="tr"><span class="duz">Cevap olarak, sol taraftan gelen hafif bir ışıltı dikkatimi çekti, gözlerim yarı karanlığa alışmıştı. Döndüm ve titremelerim şiddetli sarsıntılara dönüştü.</span></p>

    <p class="duz" xml:lang="tr"><span class="duz">Karşı duvarda, yatağın arkasında ışıldayan liken biçiminde bir yazı vardı:</span></p>

    <p class="duz" xml:lang="tr"><span class="duz">ORADA, HER ŞEYİN BAŞLADIĞI YERDE.</span></p>

    <p class="duz" xml:lang="tr"><span class="duz">Bir anda, iki gerçeği birden kavradım.</span></p>

    <p class="duz" xml:lang="tr"><span class="duz">İlki, soruşturmam boyunca peşimden ayrılmayan Luc’tü. Günah çıkarma hücresindeki, Bienfaisance’taki ağacın gövdesindeki, Sarrazin’in banyosundaki aynı eğri, çarpık ve çılgın yazı. Katil Luc’tü; tek ve yegâne katil.</span></p>

    <p class="duz" xml:lang="tr"><span class="duz">Ama hangi olağanüstü güçle, komadayken bu yazıları yazmıştı?</span></p>

    <p class="duz" xml:lang="tr"><span class="duz">Diğer gerçek çok daha kısa, çok daha çarpıcıydı.</span></p>

    <p class="duz" xml:lang="tr"><span class="duz">Luc bana randevu veriyordu. ORADA, HER ŞEYİN BAŞLADIĞI YERDE...</span></p>

    <p class="duz" xml:lang="tr"><span class="duz">Saint-Michel-de-Sèze’de.</span></p>

    <p class="duz" xml:lang="tr"><span class="duz">Tanıştığımız yatılı okulda.</span></p>

    <p class="duz" xml:lang="tr"><span class="duz">Tanrı sevgimizi birleştirdiğimiz yerde.</span></p>

    <p class="duz" xml:lang="tr"><span class="duz">Aslında düellomuzun başladığı yerde.</span></p>

    <p class="duz-son-paragraf-2" xml:lang="tr"><span class="duz">Şeytan ile Tanrı’nın düellosunun.</span></p>
  </div>
</body>
</html>