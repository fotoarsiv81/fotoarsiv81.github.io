<html xmlns="http://www.w3.org/1999/xhtml">
<head>
  <title>43.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x43">
    <h1 class="bolum-ismi" id="toc-anchor" xml:lang="tr"><span class="bolum-ismi">43</span></h1>

    <p class="duz" xml:lang="tr"><span class="duz">Jean-Lurçat Okulu, şehrin kuzeyinde, Leclerc veya Lidl marketi ile McDonald’s’ın yakınındaydı. Kapıdaki interfonun üzerinde iki zil düğmesi vardı: “Okul” ve “Madam Bohn”. Kadın okulun yöneticisi veya kapıcısı olmalıydı. Üzerinde isim yazan zile bastım. Birkaç saniye sonra bir kadın sesi cevap verdi. Kendimi polis olarak tanıttım. Bir an sessizlik oldu, sonra hoparlör cızırdadı:</span></p>

    <p class="duz" xml:lang="tr"><span class="duz">– Geliyorum.</span></p>

    <p class="duz" xml:lang="tr"><span class="duz">Madam Bohn yuvarlanırcasına geldi. Gerçekten de kelimenin tam anlamıyla böyleydi; yürümüyor sanki yuvarlanıyordu. Rahat yüz kilonun üzerindeydi ve kalın elbiselerinin içinde komik bir yaratığı andırıyordu. Çocukların ona taktığı lakapları düşündüm.</span></p>

    <p class="duz" xml:lang="tr"><span class="duz">– Buyurun, ben okulun müdiresiyim.</span></p>

    <p class="duz" xml:lang="tr"><span class="duz">Tibetliler gibi ellerini elbisesinin kollarına sokmuştu, parlak sarı buklelerle çevrili, aşırı makyajlı geniş yüzünü bana doğru kaldırdı.</span></p>

    <p class="duz" xml:lang="tr"><span class="duz">– Simonis cinayetiyle mi ilgili? diye sordu, dudaklarını büzerek.</span></p>

    <p class="duz" xml:lang="tr"><span class="duz">– Evet.</span></p>

    <p class="duz" xml:lang="tr"><span class="duz">– Üzgünüm. Size söyleyecek bir şeyim yok. Manon bizim okulda değildi. Ama yanılan ilk kişi değilsiniz.</span></p>

    <p class="duz" xml:lang="tr"><span class="duz">– Hangi okuldaydı?</span></p>

    <p class="duz" xml:lang="tr"><span class="duz">– Bilmiyorum. Belki Morteau’da. Ya da sınırın diğer tarafındaki özel bir okulda.</span></p>

    <p class="duz" xml:lang="tr"><span class="duz">Muhteşem bir yalancıydı. Herkes cinayetin kronolojisini biliyordu ve kimse kızın evden okula arabayla gittiğinden bahsetmemişti. Açık renkli, fırlak gözlerine dikkatle baktım. Susmuştu. Hafifçe eğildim:</span></p>

    <p class="duz" xml:lang="tr"><span class="duz">– Sizi rahatsız ettiğim için özür dilerim.</span></p>

    <p class="duz" xml:lang="tr"><span class="duz">– Önemli değil. Ben alıştım. İyi günler, Bayım.</span></p>

    <p class="duz" xml:lang="tr"><span class="duz">Küçücük, tombul elini salladı, sonra da arkasını dönüp gitti. Binanın eşiğinde kaybolmasını bekledim, ardından bahçe duvarını atlayıp içeri girdim. Kendi araştırmamı kendim yapacaktım. Arşivi bulacak, Manon Simonis’in öğrenci sicil kayıtlarına ulaşmaya çalışacaktım. Peki, bunu başarma şansım neydi? Belki yüzde elli.</span></p>

    <p class="duz" xml:lang="tr"><span class="duz">Avluyu geçerken, sağ tarafta, ana binaya ek yapıları, jimnastik salonunu ve üstü açık bölmeleri gördüm. Tuvaletler. Aklıma bir fikir geldi.</span></p>

    <p class="duz" xml:lang="tr"><span class="duz">Çevresinde lavaboların olduğu dar koridora saptım. Dipte, bambu ve kavak ağaçlarının hışırdadığı küçük bir bahçe vardı. Bu ayrıntı her şeyi değiştiriyordu. Sıradan bir okul tuvaletinde değildim, burası yapraklarla kuşatılmış bir rüya âlemi gibiydi... Kapıların ahşabına, duvarların sıvasına dokundum, oldukça eskiydi.</span></p>

    <p class="duz" xml:lang="tr"><span class="duz">Burada bir şeyler bulma şansım var mıydı?</span></p>

    <p class="duz" xml:lang="tr"><span class="duz">Binde bir.</span></p>

    <p class="duz" xml:lang="tr"><span class="duz">İlk kabin kapısını açtım ve haki renkli duvarlara dikkatle baktım. Çatlaklar, kir lekeleri, çocukça yazılar. Bazıları keçeli kalemle yazılmış, bazıları ise doğrudan duvara kazınmıştı. “OROSPU ÖĞRETMEN”, “KOCA YARAKLI ZOB”, “KEVIN’İ SEVİYORUM”.</span></p>

    <p class="duz" xml:lang="tr"><span class="duz">İkinci kabine geçtim. Damlayan suyun sesi yaprakların hışırtısına karışıyordu. Buradaki yazıları da okumaya başladım. “SABINE KARIM’İ EMİYOR”, “GÖTTEN BECERMEK”... Ayrıca boy boy penis ve meme çizimleri bu yazıları süslüyordu. Kuşkusuz tuvaletler doğal ihtiyaç gidermede de kullanılıyordu.</span></p>

    <p class="duz" xml:lang="tr"><span class="duz">Üçüncü kabin. Bu fikrimin saçma olduğunu düşünerek bu kabinden de çıktım. Bir sonraki kapıyı ittim ve donup kaldım. İki borunun arasında, acemice duvara kazınmış bir yazı vardı:</span></p>

    <p class="duz" xml:lang="tr"><span class="duz">MANON SİMONİS, ŞEYTAN PEŞİNDE!</span></p>

    <p class="duz" xml:lang="tr"><span class="duz">Bu kadarını beklemiyordum. Sadece bir isim, bir imayla karşılaşacağımı umuyordum. Koşar adım avluyu geçtim, binanın içine girdim ve birinci kata çıktım. Müdirenin odasının tam önüne düşmüştüm.</span></p>

    <p class="duz" xml:lang="tr"><span class="duz">– Beni aptal yerine koydunuz.</span></p>

    <p class="duz" xml:lang="tr"><span class="duz">Kadın irkildi. Ayaktaydı, elindeki su püskürtücüsüyle bitkilerinin yapraklarını ıslatıyordu.</span></p>

    <p class="duz" xml:lang="tr"><span class="duz">– Avludaki tuvaletlerden geliyorum. Bir duvar yazısında Manon Simonis’in adı geçiyor.</span></p>

    <p class="duz" xml:lang="tr"><span class="duz">– Duvar yazısı mı? Tuvaletlerde mi?</span></p>

    <p class="duz" xml:lang="tr"><span class="duz">– Bana neden yalan söylediniz?</span></p>

    <p class="duz" xml:lang="tr"><span class="duz">– Demek gördünüz? Onarım için on yıldan beri bütçe istiyorum...</span></p>

    <p class="duz" xml:lang="tr"><span class="duz">– Bu yalanın sebebi ne?</span></p>

    <p class="duz" xml:lang="tr"><span class="duz">– Ben... Bana telefon ettiler. Sizin geleceğinizi haber verdiler.</span></p>

    <p class="duz" xml:lang="tr"><span class="duz">– Kim?</span></p>

    <p class="duz" xml:lang="tr"><span class="duz">– Jandarma. Önce hiçbir şey anlamadım, ama bana Manon’la ilgilenen uzun boylu bir polisten söz ettiler. Ve onu derhal geri püskürtmemi emrettiler.</span></p>

    <p class="duz" xml:lang="tr"><span class="duz">Cevabı beni sakinleştirdi. Sarrazin, benim de tahmin ettiğim gibi, atacağım her adımı önceden kestiriyordu.</span></p>

    <p class="duz" xml:lang="tr"><span class="duz">– Oturunuz, dedim. Sadece birkaç dakikam var.</span></p>

    <p class="duz" xml:lang="tr"><span class="duz">– Çiçeklerimi sulamam gerekiyor. Sizi ayakta da cevaplayabilirim.</span></p>

    <p class="duz" xml:lang="tr"><span class="duz">– Yüzbaşı Sarrazin’i kınamıyorum, dedim, yumuşak bir ses tonuyla. Simonis cinayeti oldukça hassas bir dosya.</span></p>

    <p class="duz" xml:lang="tr"><span class="duz">– Paris’ten mi geliyorsunuz?</span></p>

    <p class="duz" xml:lang="tr"><span class="duz">Yalan söylenecek hale geldiğini hissediyordum, zaten bu yönteme Marilyne Rosarias’la konuşurken de başvurmuştum.</span></p>

    <p class="duz" xml:lang="tr"><span class="duz">– Bir soruşturma hassas bir durum aldığında bizim şubeyle temasa geçerler. Tarikatlar. Ayinsel cinayetler. Klasik soruşturmacılar işlerine burunlarımızı sokmamızdan hoşlanmazlar. Bizim kendi yöntemlerimiz vardır.</span></p>

    <p class="duz" xml:lang="tr"><span class="duz">– Anlıyorum. Sylvie Simonis öldürüldü, değil mi? Yani resmi açıklamaya göre, demek istiyorum?</span></p>

    <p class="duz" xml:lang="tr"><span class="duz">– Bu ölüm, ilk cinayeti yeniden gündeme getirdi, diye geçiştirdim. Manon okuldayken de müdür siz miydiniz?</span></p>

    <p class="duz" xml:lang="tr"><span class="duz">Madam Bohn su püskürtücüsüne bastı, etrafı bir su bulutu kapladı. Soruyu yineledim.</span></p>

    <p class="duz" xml:lang="tr"><span class="duz">– O dönemde, basit bir ilkokul öğretmeniydim, dedi. Geçen yıl okul müdürü oldum.</span></p>

    <p class="duz" xml:lang="tr"><span class="duz">– Nasıl bir kızdı?</span></p>

    <p class="duz" xml:lang="tr"><span class="duz">– Canlı. Yaramaz. Hem de... son derece. Melek yüzü ile karakteri birbirine uymuyordu.</span></p>

    <p class="duz" xml:lang="tr"><span class="duz">– Ben onu utangaç ve aklı başında bir çocuk sanıyordum.</span></p>

    <p class="duz" xml:lang="tr"><span class="duz">– Herkes öyle sanıyordu. Aslında, haylaz bir kızdı. Hep çılgınca davranışlarda bulunurdu. Bazen de tehlikeli.</span></p>

    <p class="duz" xml:lang="tr"><span class="duz">– Tehlikeli mi?</span></p>

    <p class="duz" xml:lang="tr"><span class="duz">– Gözünü budaktan sakınmazdı. Gözü pek bir çocuktu.</span></p>

    <p class="duz" xml:lang="tr"><span class="duz">Bu açıklama kaçırılmış olma ihtimalini biraz olsun ortadan kaldırıyordu.</span></p>

    <p class="duz" xml:lang="tr"><span class="duz">– Bir yabancının peşine takılmış olabilir mi?</span></p>

    <p class="duz" xml:lang="tr"><span class="duz">– Bunu söylemek istemedim. O aynı zamanda yabani bir çocuktu.</span></p>

    <p class="duz" xml:lang="tr"><span class="duz">– Thomas Longhini’yle olan ilişkisini nasıl tanımlarsınız?</span></p>

    <p class="duz" xml:lang="tr"><span class="duz">– Hiç ayrılmazlardı.</span></p>

    <p class="duz" xml:lang="tr"><span class="duz">– Aralarında beş yaş fark vardı.</span></p>

    <p class="duz" xml:lang="tr"><span class="duz">– İlkokul ile kolej aynı avluyu kullanır. Ayrıca Corolle sitesinde de görüşüyorlardı.</span></p>

    <p class="duz" xml:lang="tr"><span class="duz">– Soruşturmayı yapanlar, o gece sadece Thomas’nın peşinden gitmiş olabileceğini ileri sürüyorlar. Siz de aynı kanıda mısınız?</span></p>

    <p class="duz" xml:lang="tr"><span class="duz">Bir süre duraksadı, sonra elindeki su püskürtücüyle işine kaldığı yerden devam etti. Nemli toprak kokusu odaya yayılıyordu, hem hoş hem de hüzün veren bir koku. Öldükten sonra her birimizin gömüleceği toprağı düşündüm.</span></p>

    <p class="duz" xml:lang="tr"><span class="duz">– Onlar bir çiftti, bu kesin. Manon, Thomas’nın peşinden gitmekte tereddüt etmezdi.</span></p>

    <p class="duz" xml:lang="tr"><span class="duz">– Bu sizin varsayımınız mı?</span></p>

    <p class="duz" xml:lang="tr"><span class="duz">– Arıtma alanına gitmiş, sonu kötü biten bir oyun oynamış olabilirler, evet.</span></p>

    <p class="duz" xml:lang="tr"><span class="duz">Ne pahasına olursa olsun Thomas Longhini’yi bulmam gerekiyordu.</span></p>

    <p class="duz" xml:lang="tr"><span class="duz">– Eğer bu bir kazaysa, gelen tehdit telefonlarının bir açıklaması olmalı.</span></p>

    <p class="duz" xml:lang="tr"><span class="duz">– Belki de, sadece bir rastlantı. Sylvie Simonis’in çok düşmanı vardı. Ama neden, on dört yıl sonra tüm bunları kurcalıyorsunuz?</span></p>

    <p class="duz" xml:lang="tr"><span class="duz">– Peki siz, okul olarak hiç tuhaf telefonlar aldınız mı?</span></p>

    <p class="duz" xml:lang="tr"><span class="duz">– Evet, bir kere. Bir adam. Çok büyük bir şeyi olduğunu ve gelip bana sokacağını söyledi.</span></p>

    <p class="duz" xml:lang="tr"><span class="duz">İrkildim; Madam Bohn bunu çok normal bir ses tonuyla söylemişti. Sonra hayal kırıklığına uğramış bir edayla ekledi:</span></p>

    <p class="duz" xml:lang="tr"><span class="duz">– Hâlâ bekliyorum.</span></p>

    <p class="duz" xml:lang="tr"><span class="duz">Ağzım açık kalmıştı. Kadın bana göz ucuyla baktı ve gülümsedi:</span></p>

    <p class="duz" xml:lang="tr"><span class="duz">– Özür dilerim. Şakaydı.</span></p>

    <p class="duz" xml:lang="tr"><span class="duz">Konuyu değiştirdim:</span></p>

    <p class="duz" xml:lang="tr"><span class="duz">– Saat Evi’ni biliyor musunuz?</span></p>

    <p class="duz" xml:lang="tr"><span class="duz">– Elbette. Sylvie oraya yerleşmişti.</span></p>

    <p class="duz" xml:lang="tr"><span class="duz">– Peki ya hikâyesini? Ev hakkında, ağızdan ağıza dolaşan şu efsaneyi?</span></p>

    <p class="duz" xml:lang="tr"><span class="duz">– Herkes kadar.</span></p>

    <p class="duz" xml:lang="tr"><span class="duz">– Okulunuzun tuvalet duvarına “Manon Simonis, şeytan peşinde” yazısı kazınmış. Size göre bunu neden yazdılar?</span></p>

    <p class="duz" xml:lang="tr"><span class="duz">– Öğrenciler arasında bir söylenti vardı.</span></p>

    <p class="duz" xml:lang="tr"><span class="duz">– Nasıl bir söylenti?</span></p>

    <p class="duz" xml:lang="tr"><span class="duz">– Şeytan’ın Manon’u aradığına dair bir şayia.</span></p>

    <p class="duz" xml:lang="tr"><span class="duz">– Ne tür bir şeytan.</span></p>

    <p class="duz" xml:lang="tr"><span class="duz">– Hiçbir fikrim yok.</span></p>

    <p class="duz" xml:lang="tr"><span class="duz">– Neden böyle söylüyorlardı?</span></p>

    <p class="duz" xml:lang="tr"><span class="duz">– Çocuk hikâyeleri. Nereden çıktığını bilmiyorum. Tam olarak ne anlama geldiğini de.</span></p>

    <p class="duz" xml:lang="tr"><span class="duz">Belli belirsiz gülümsedi. Manon’a yakın olmuş diğer herkes gibi, bu kadının da zamanın unutturamayacağı bir vicdan azabıyla yaşadığını hissediyordum. Bu cinayet tahmin edilebilir miydi? Önü alınabilir miydi? Kadın mırıldandı:</span></p>

    <p class="duz" xml:lang="tr"><span class="duz">– Sonradan yargılamak her zaman daha kolaydır, öyle değil mi?</span></p>

    <p class="duz" xml:lang="tr"><span class="duz">Lilas’daki olayı düşündüm, yaptığım yanlış değerlendirme neticesinde iki çocuğun ölümüne, üçüncüsünün de öksüz kalmasına neden olmuştum. Böylesine hareketli bir yaşamda pişmanlıklara yer yoktu. Önce ona birkaç merhamet sözcüğü söylemeyi düşündüm, sonra vazgeçtim. Teşekkür ettim ve odadan çıktım.</span></p>

    <p class="duz" xml:lang="tr"><span class="duz">Merdivende telesekreterimi aradım. Hiç mesaj yoktu. Foucault, Svendsen, Faturatör ne halt ediyordu? Hepsi ne cehennemdeydi?</span></p>

    <p class="duz-ilk-paragraf" xml:lang="tr"><span class="italik">Saat 11.</span></p>

    <p class="duz-son-paragraf-2" xml:lang="tr"><span class="duz">Stéphane Sarrazin okulun kapısında beklemiyordu, ama, şehirde, beni otoyola kadar kovalamak için hazır beklediğini hissediyordum. Arabama koştum, sonra Corolle sitesine doğru hızla hareket ettim.</span></p>
  </div>
</body>
</html>