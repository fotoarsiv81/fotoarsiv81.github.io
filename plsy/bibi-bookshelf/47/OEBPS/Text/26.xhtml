<html xmlns="http://www.w3.org/1999/xhtml">
<head>
  <title>26.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x26">
    <h1 class="bolum-ismi" id="toc-anchor" xml:lang="tr"><span class="bolum-ismi">26</span></h1>

    <p class="duz" xml:lang="tr"><span class="duz">Otoyol üzerindeki bir dinlenme alanında uyandım.</span></p>

    <p class="duz" xml:lang="tr"><span class="duz">Zaman ve mekân kavramının dışında.</span></p>

    <p class="duz" xml:lang="tr"><span class="duz">Yarı uykulu, saatime baktım; dördü on geçiyordu, sabah vakti. Avallon ile Dijon arasında bir yerlerde olmalıydım. Geceyarısı civarında bir park alanında biraz dinlenmeye karar vermiştim. Sonuç, hiçbir şey hatırlamadan geçen dört saatlik bir koma hali.</span></p>

    <p class="duz" xml:lang="tr"><span class="duz">Her yerim uyuşmuş bir halde arabadan çıktım. Yük kamyonları park yerinde uyuyorlardı. Ağaçlar kuzey rüzgârının şiddetiyle eğiliyorlardı. Aceleyle işedim ve titreyerek Audi’ye geri döndüm.</span></p>

    <p class="duz" xml:lang="tr"><span class="duz">Bir sigara yaktım. İlk fırt boğazımı parçaladı. İkincisi gırtlağımı yaktı. Üçüncüsü iyi geldi. Uzakta ışıklar görünüyordu. Bir benzin istasyonu olmalıydı. Kontak anahtarını çevirdim. Önce depoyu fulledim. Ardından, acilen bir kahve içtim.</span></p>

    <p class="duz" xml:lang="tr"><span class="duz">Birkaç dakika sonra, yeniden yoldaydım, yol boyunca topladığım bilgileri zihnimden geçiriyordum. Bir ayağı İsviçre’de bir ayağı Fransa’da olan Doubs Nehri kıvrıla kıvrıla 1 500 metre yüksekliğe kadar çıkıyordu. Sartuis, nehrin yukarı kısmında, jeolojik katmanlardan oluşmuş ve küçük vadilerle kaplı bir bölgenin zirvesinde bulunuyordu. Arabayı kullanırken, henüz Fransız olan ve hâlâ İsviçreli olmayan bu yerleri hayal etmeye çalıştım. Gerçek bir</span> <span class="italik">no man’s land</span><span class="duz">.</span></p>

    <p class="duz" xml:lang="tr"><span class="duz">Günün ilk ışıklarıyla birlikte Besançon göründü.</span></p>

    <p class="duz" xml:lang="tr"><span class="duz">Şehir, bir çukurun içinde kale kalıntılarının üstüne inşa edilmişti. Merkeze doğru inildikçe yol boyunca bahçelerle bölünmüş surlarla, hendeklerle, mazgallarla karşılaşılıyordu. Bütün bunlar bir komando eğitim alanını çağrıştırıyordu, koş, tırman, atla, sipere yat...</span></p>

    <p class="duz" xml:lang="tr"><span class="duz">Günün tam olarak doğmasını beklemek için bir kafeye oturdum. Ceza Mahkemesi’nin yerini bulmak üzere şehir planını açtım. Evet, tam da karşımda duran tahkimli binaydı. Bu tesadüfü hayra yordum.</span></p>

    <p class="duz" xml:lang="tr"><span class="duz">Yanılmışım; bina onarımdaymış. Mahkeme geçici olarak şehrin öbür ucuna Brégille tepesine taşınmış. Yeniden yola koyuldum ve yarım saat sağda solda dolandıktan sonra yerini buldum. Mahkeme eski bir saat fabrikasına yerleşmişti. Tepedeki ormanın ortasında bir binaydı.</span></p>

    <p class="duz" xml:lang="tr"><span class="duz">Giriş kapısında hâlâ “France Ébauche” logosu kazılıydı. İçeride her şey buranın bir fabrika olduğunu hatırlatıyordu: boyalı beton duvarlar,</span> <span class="italik">fenwick</span><span class="duz">’lerin geçebileceği genişlikte koridorlar, insanlarca kullanılan yük asansörü. Her odanın yeni işlevini belirten, kapılara yapıştırılmış kâğıtlar: nöbetçi savcılık, zabıt kâtibi, istinaf mahkemesi... Merdivene yöneldim ve sorgu yargıçlarının katına çıktım. Savcı yardımcısının bürosunun önünden geçerken, havayı koklamak için içeri girmeye karar verdim.</span></p>

    <p class="duz" xml:lang="tr"><span class="duz">Kapı açıktı. Masada oturan genç adamın yanında iki kadın vardı. Biri bilgisayarında yazı yazıyor, diğeri ise telefon görüşmesi yapıyordu, telefonun konferans tuşuna basmış not alıyordu.</span></p>

    <p class="duz" xml:lang="tr"><span class="duz">– İntihar mı? Emin misin?</span></p>

    <p class="duz" xml:lang="tr"><span class="duz">Selam verdim. Adam gülümseyerek ayağa kalktı. Sahte bir isimle kendimi gazeteci olarak tanıttım. Savcı yardımcısı beni dinledi. Üstündeki, vücudunu saran yeşil kadife pantolon ve yaprak desenli gömlekle Peter Pan’a benziyordu. Sylvie Simonis adını telaffuz edince, şaşkınlıktan donakaldı:</span></p>

    <p class="duz" xml:lang="tr"><span class="duz">– Simonis davası diye bir şey yok.</span></p>

    <p class="duz" xml:lang="tr"><span class="duz">Arkasında duran kâtibe telefona doğru eğildi:</span></p>

    <p class="duz" xml:lang="tr"><span class="duz">– Anlamıyorum, kendini mi boğmuş?</span></p>

    <p class="duz" xml:lang="tr"><span class="duz">O anda blöf yapmaya karar verdim.</span></p>

    <p class="duz" xml:lang="tr"><span class="duz">– Manastırın parkında bulunan bu kadının cesediyle ilgili haziran ayında birçok haber aldık. O zamandan beri, hiçbir şey yok. Soruşturma kapandı mı?</span></p>

    <p class="duz" xml:lang="tr"><span class="duz">Peter Pan heyecanlandı:</span></p>

    <p class="duz" xml:lang="tr"><span class="duz">– Bu hikâyede sizi ilgilendirebilecek bir şey göremiyorum.</span></p>

    <p class="duz" xml:lang="tr"><span class="duz">– Aldığımız bilgilerde çelişkiler vardı.</span></p>

    <p class="duz" xml:lang="tr"><span class="duz">– Çelişkiler mi?</span></p>

    <p class="duz" xml:lang="tr"><span class="duz">– Örneğin, ceset, kurtarma görevlileri tarafından teşhis edildi. Yani yüzü bozulmamıştı. Diğer bir haber ise ileri derecede bir bozulmadan söz ediyordu. Bu bize imkânsız gibi geldi.</span></p>

    <p class="duz" xml:lang="tr"><span class="duz">Savcı yardımcısı ensesini ovuşturdu. Arkasında duran kâtibe sesini yükseltti:</span></p>

    <p class="duz" xml:lang="tr"><span class="duz">– Naylon torbayla mı? Naylon torbayla mı boğulmuş?</span></p>

    <p class="duz" xml:lang="tr"><span class="duz">Adam ikna olmamış gibiydi:</span></p>

    <p class="duz" xml:lang="tr"><span class="duz">– Bu ayrıntıları hatırlamıyorum.</span></p>

    <p class="duz" xml:lang="tr"><span class="duz">– En azından yargıcı tanıyorsunuz, değil mi?</span></p>

    <p class="duz" xml:lang="tr"><span class="duz">– Tabii ki. Bayan Corine Magnan.</span></p>

    <p class="duz" xml:lang="tr"><span class="duz">Memure telefonda bağırmaya başlamıştı:</span></p>

    <p class="duz" xml:lang="tr"><span class="duz">– Başka mı? Başka naylon torbalar da mı var?</span></p>

    <p class="duz" xml:lang="tr"><span class="duz">Kendime hâkim olamayıp, hoparlörden jandarmanın cevabını duyabilmek için kulak kabarttım.</span></p>

    <p class="duz" xml:lang="tr"><span class="duz">– Bir düzine kadar bulduk, dedi ciddi bir ses. Hepsinin de ağzı aynı tarz düğümle bağlanmıştı.</span></p>

    <p class="duz" xml:lang="tr"><span class="duz">Savcı yardımcısının omzunun üzerinden kâtibeye seslendim:</span></p>

    <p class="duz" xml:lang="tr"><span class="duz">– Ona sorun, kurbanın ağzında bir mendil var mıymış, naylon torbanın altında.</span></p>

    <p class="duz" xml:lang="tr"><span class="duz">Kız afallamış bir halde bana baktı. Bu arada, jandarma cevap verdi:</span></p>

    <p class="duz" xml:lang="tr"><span class="duz">– Ağzı pamukla doluydu. Yanınızdaki kim?</span></p>

    <p class="duz" xml:lang="tr"><span class="duz">– İntihar değil, dedim. Bu bir kaza.</span></p>

    <p class="duz" xml:lang="tr"><span class="duz">– Olay hakkında ne biliyorsunuz? diye sordu kadın gözlerini bana dikerek.</span></p>

    <p class="duz" xml:lang="tr"><span class="duz">– Adam mastürbasyon yapıyordu muhtemelen, diye devam ettim. Oksijen yoksunluğu cinsel hazzı artırır. En azından iddia edilen bu. Sade’da da bu teknik vardır. Adamınız naylon soluğunu kesmesin diye pamuğu ısırdıktan sonra başının üstünden torbayı düğümlemiş olmalı. Maalesef, düğümü zamanında çözmeyi başaramamış.</span></p>

    <p class="duz" xml:lang="tr"><span class="duz">Açıklamalarım karşısında bir anlık bir sessizlik oldu. Hoparlörden gelen ses yineledi:</span></p>

    <p class="duz" xml:lang="tr"><span class="duz">– Yanınızda kim var? Konuşan kim?</span></p>

    <p class="duz" xml:lang="tr"><span class="duz">– Otopside, diye ekledim. Eminim cinsel organına giden kılcaldamarların şişmiş olduğu tespit edilecektir. Adam ereksiyon halindeydi. Bir kaza. İntihar değil. “Erotik” bir kaza.</span></p>

    <p class="duz" xml:lang="tr"><span class="duz">Savcı yardımcısının ağzı açık kalmıştı.</span></p>

    <p class="duz" xml:lang="tr"><span class="duz">– Nasıl bunu biliyorsunuz, siz?</span></p>

    <p class="duz" xml:lang="tr"><span class="duz">– Değişik olaylar uzmanı. Paris’te bu çok sık olur. Corine Magnan’ın bürosu ne tarafta?</span></p>

    <p class="duz" xml:lang="tr"><span class="duz">Koridorun sonundaki kapıyı işaret etti. Birkaç adım ötedeydi. Kapıyı çaldım. İçeriden gelen ses girmemi söyledi. Karşımda ellili yaşlarda, etrafı kâğıt mendil kutularıyla çevrili bir kadın buldum. Yan tarafındaki iki masa da boştu. Kızıldı ve birden Luc’e olan benzerliği dikkatimi çekti. Aynı beyaz ten, aynı kuru çillerle kaplı cilt. Tek fark, kızıllığı ışıldamıyordu, donuk bir kızıllıktı. Düz, kızıl kahverengi saçları küt kesilmişti.</span></p>

    <p class="duz" xml:lang="tr"><span class="duz">– Bayan Corine Magnan?</span></p>

    <p class="duz" xml:lang="tr"><span class="duz">Onaylayarak başını salladı ve burnunu sildi:</span></p>

    <p class="duz" xml:lang="tr"><span class="duz">– Affedersiniz, dedi burnunu çekerek. Servisimde nezle salgını var. Bu yüzden bugün yalnızım. Ne istiyordunuz?</span></p>

    <p class="duz" xml:lang="tr"><span class="duz">Bir adım attım ve sahte kimliğimle kendimi tanıttım.</span></p>

    <p class="duz" xml:lang="tr"><span class="duz">– Gazeteci mi? diye tekrar etti. Paris’ten? Ve haber vermeden geliyorsunuz?</span></p>

    <p class="duz" xml:lang="tr"><span class="duz">– Bu riski göze altım, evet.</span></p>

    <p class="duz" xml:lang="tr"><span class="duz">– Kendinize güveniyorsunuz. Hangi davayla ilgileniyorsunuz?</span></p>

    <p class="duz" xml:lang="tr"><span class="duz">– Sylvie Simonis cinayeti.</span></p>

    <p class="duz" xml:lang="tr"><span class="duz">Yüz hatları gerildi. Savcı yardımcısınınki gibi şaşkınlık ifadesi değildi bu. Daha çok kuşku dolu bir tavırdı onunkisi.</span></p>

    <p class="duz" xml:lang="tr"><span class="duz">– Hangi cinayetten bahsediyorsunuz?</span></p>

    <p class="duz" xml:lang="tr"><span class="duz">– Bunu söyleyecek olan sizsiniz. Paris’te, bize pek çok haber geldi.</span></p>

    <p class="duz" xml:lang="tr"><span class="duz">– Yedi yüz kilometreyi boşuna geldiniz. Üzgünüm. Sylvie Simonis’in ölüm sebebini bilmiyoruz.</span></p>

    <p class="duz" xml:lang="tr"><span class="duz">– Peki otopsi?</span></p>

    <p class="duz" xml:lang="tr"><span class="duz">– Hiçbir işe yaramadı. Ne o açıdan ne bu açıdan.</span></p>

    <p class="duz" xml:lang="tr"><span class="duz">Corine Magnan’ın nasıl bir yargıç olduğunu bilmiyordum, fakat kötü bir yalancıydı. Ve o kadar umursamazdı ki; inandırıcı olmaya bile çabalamıyordu. Arkasındaki duvarda nakışla işlenmiş bir mandala asılıydı. Tibetli Budistlere göre evrenin simgesel tasviri. Rafın üstünde de bronzdan küçük bir Buda heykeli duruyordu. Israr ettim:</span></p>

    <p class="duz" xml:lang="tr"><span class="duz">– Ceset farklı çürüme evreleri gösteriyormuş.</span></p>

    <p class="duz" xml:lang="tr"><span class="duz">– A o... adli tabibe göre sıradışı bir şey değildi. Organların çürümesiyle ilgili kesin kurallar yoktur. Bu alanda her şey mümkündür.</span></p>

    <p class="duz" xml:lang="tr"><span class="duz">Gazeteci rolü oynadığıma pişman olmuştum. Yargıç böyle salakça bir şeyi Cinayet Masası’ndan bir polise söylemeye asla cesaret edemezdi. Yeniden burnunu sildi ve silindir biçiminde küçük teneke bir kutuyu eline alarak açtı. Parmaklarını içine daldırdı ve şakaklarına masaj yapmaya başladı.</span></p>

    <p class="duz" xml:lang="tr"><span class="duz">– Kaplan merhemi, diye açıkladı. Beni ancak bu rahatlatıyor...</span></p>

    <p class="duz" xml:lang="tr"><span class="duz">– Kadının ölüm sebebi neydi?</span></p>

    <p class="duz" xml:lang="tr"><span class="duz">– Hiçbir şey bilinmiyor. Tekrar söylüyorum. Kaza, intihar; ceset bize bir ipucu vermiyor. Sylvie Simonis çok yalnız biriymiş. Yakın çevresiyle ilgili soruşturma da bir sonuç vermedi. Durdu ve kuşkulu gözlerle bana baktı. Anlamadım. Hangi gazetede çalışıyorsunuz tam olarak?</span></p>

    <p class="duz-son-paragraf-2" xml:lang="tr"><span class="duz">Arkamdan kapıyı kapamadan önce başımla selam verdim. Ağaçların yaprakları koridorun camlarına vuruyordu. Zor bir soruşturma olacağını biliyordum. Fakat durum daha da ciddi görünüyordu.</span></p>
  </div>
</body>
</html>