<html xmlns="http://www.w3.org/1999/xhtml">
<head>
  <title>105.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x105">
    <h1 class="bolum-ismi" id="toc-anchor" xml:lang="tr"><span class="bolum-ismi">105</span></h1>

    <p class="duz-ilk-paragraf" xml:lang="tr"><span class="italik">Sabah, 04:00.</span></p>

    <p class="duz" xml:lang="tr"><span class="duz">Telefonum çaldı.</span></p>

    <p class="duz" xml:lang="tr"><span class="duz">Arayan Foucault’ydu:</span></p>

    <p class="duz" xml:lang="tr"><span class="duz">– Seninkinin yerini buldum. Trois-Fontanots Sokağı, Nanterre.</span></p>

    <p class="duz" xml:lang="tr"><span class="duz">Adres, İçişleri Bakanlığı’nın ek hizmet binalarının bulunduğu yere aitti.</span></p>

    <p class="duz" xml:lang="tr"><span class="duz">– Oraya mı gidiyorsun?</span></p>

    <p class="duz" xml:lang="tr"><span class="duz">– Hayır düşünüyorum. İş tamam.</span></p>

    <p class="duz" xml:lang="tr"><span class="duz">– Senden istediklerimi yaptın mı?</span></p>

    <p class="duz" xml:lang="tr"><span class="duz">– Tüm dosya tarandı, sayın peder. Manon’la ilgili bölüm.</span></p>

    <p class="duz" xml:lang="tr"><span class="duz">– Neredesin?</span></p>

    <p class="duz" xml:lang="tr"><span class="duz">– Eve varmak üzereyim. Eğer senin için bir mahzuru yoksa birkaç saat uyumak istiyordum.</span></p>

    <p class="duz" xml:lang="tr"><span class="duz">Foucault, Beaugrenelle Mahallesi’nin arkasında, 15. Bölge’de oturuyordu.</span></p>

    <p class="duz" xml:lang="tr"><span class="duz">– République Meydanı’ndayım, dedim kontak anahtarını çevirirken. On dakika sonra senin evin kapısında buluşalım.</span></p>

    <p class="duz" xml:lang="tr"><span class="duz">– Seni bekliyorum.</span></p>

    <p class="duz" xml:lang="tr"><span class="duz">Sully Köprüsü’nden Sol Yaka’ya geçtim. Yağmur durmuştu. Şafağın sökmesine daha vardı. Sokaklar bomboştu.</span></p>

    <p class="duz" xml:lang="tr"><span class="duz">Beaugrenelle’i geçtim ve sola, Émile Zola Caddesi’ne döndüm, Théâtre Sokağı’na kadar devam ettim. Biraz ileride Foucault’nun Daewoo’sunu gördüm, farlarını söndürmüş beni bekliyordu. Beni fark eder etmez, arabasından indi ve benim arabama bindi.</span></p>

    <p class="duz" xml:lang="tr"><span class="duz">Oturur oturmaz bana bir USB stick’i uzattı.</span></p>

    <p class="duz" xml:lang="tr"><span class="duz">– Hepsi burada.</span></p>

    <p class="duz" xml:lang="tr"><span class="duz">– MacIntosh’la uyumlu mu?</span></p>

    <p class="duz" xml:lang="tr"><span class="duz">– Hiçbir sorun çıkmaz. Transkripsiyon için bir de plug-in ekledim.</span></p>

    <p class="duz" xml:lang="tr"><span class="duz">Avucumun içindeki gümüş renkli dikdörtgene baktım.</span></p>

    <p class="duz" xml:lang="tr"><span class="duz">– Magnan’ın ofisine girmeyi nasıl başardın?</span></p>

    <p class="duz" xml:lang="tr"><span class="duz">– Kimliğimi gösterdim. Daima en basit yolu seç; bunu bana sen öğrettin. Görevli zaten yarı uyur haldeydi. Ona önemli bir gözaltı gerçekleştirildiğini ve bir dosyaya gerek olduğunu belirttim. Yargıcın bana ofisinin anahtarlarını verdiğini söyledim ve hatta onu ikna etmek için evimin anahtarlarını bile gösterdim.</span></p>

    <p class="duz" xml:lang="tr"><span class="duz">Onu tebrik etmem gerekirdi, ancak anlaşmamızda böyle bir şey yoktu. Foucault devam etti:</span></p>

    <p class="duz" xml:lang="tr"><span class="duz">– Tutanaklara bir göz attım. Kızın aleyhine hiçbir şey yok.</span></p>

    <p class="duz" xml:lang="tr"><span class="duz">– Teşekkür ederim.</span></p>

    <p class="duz" xml:lang="tr"><span class="duz">Foucault kapıyı açtı. Onu durdurdum:</span></p>

    <p class="duz" xml:lang="tr"><span class="duz">– Yarın hepinizi görmek istiyorum, seni, Meyer’i, Malaspey’i. Saat 9’da.</span></p>

    <p class="duz" xml:lang="tr"><span class="duz">– Emniyet’te mi?</span></p>

    <p class="duz" xml:lang="tr"><span class="duz">– Apsara’da.</span></p>

    <p class="duz" xml:lang="tr"><span class="duz">– Savaş konseyi mi? diye gülerek sordu.</span></p>

    <p class="duz" xml:lang="tr"><span class="duz">Ona göz kırparak cevap verdim:</span></p>

    <p class="duz" xml:lang="tr"><span class="duz">– Diğerlerine haber ver.</span></p>

    <p class="duz" xml:lang="tr"><span class="duz">Kafasını salladı ve kapıyı kapattı. Yeniden Sen’i geçtim ve ters yönden ekspres yola girdim. On dakika sonra Turenne Sokağı’ndaydım. Yorgun, bitkin ve şaşkındım, ama Magnan’ın tutanaklarını okumak için sabırsızlanıyordum.</span></p>

    <p class="duz" xml:lang="tr"><span class="duz">Sokağın köşesine, yaya geçidinin üstüne park ettim. Kapıda giriş kodumu tuşlarken gözüm Organize Suç Dairesi’nin arabasının bulunduğu yere takıldı. Altıncı hissim bana onların uyuduklarını söylüyordu; arabada hiç kıpırtı yoktu, camlar buğulanmıştı. Tanımlanamaz bir atalet söz konusuydu. Cama vurdum. Adam koltuğunda sıçradı.</span></p>

    <p class="duz" xml:lang="tr"><span class="duz">– Evi böyle mi kolluyorsunuz?</span></p>

    <p class="duz" xml:lang="tr"><span class="duz">– Üzgünüm, ben...</span></p>

    <p class="duz" xml:lang="tr"><span class="duz">Açıklamalarını bekleyecek zamanım yoktu. Dörder dörder basamakları tırmandım, sonra birden içimi bir sıkıntı kapladı. Kapıyı açtım, salona doğru yürüdüm. Oradan da odaya geçtim, nefesimi tutmuştum; Manon oradaydı, uyuyordu.</span></p>

    <p class="duz" xml:lang="tr"><span class="duz">Kapı pervazına sırtımı dayadım ve rahatlamaya çalıştım. Yatağın üzerindeki siluetini hayranlıkla seyrettim.</span></p>

    <p class="duz" xml:lang="tr"><span class="duz">Yeniden hole döndüm, pardösümü ve silahımı çıkardım. Yağmur hızlanmış, çatıyı, camları, duvarları dövüyordu.</span></p>

    <p class="duz" xml:lang="tr"><span class="duz">Çalışma masama oturdum ve USB stick’ini Mac’ime taktım. Dosya ikonu belirdi. Foucault’nun verdiği programı yükledim, sonra yargıcın sayfalarına ulaştım.</span></p>

    <p class="duz" xml:lang="tr"><span class="duz">Foucault doğru söylemişti; Corine Magnan’ın elinde hiçbir şey yoktu.</span></p>

    <p class="duz" xml:lang="tr"><span class="duz">Ne Manon ne de herhangi biri aleyhine.</span></p>

    <p class="duz" xml:lang="tr"><span class="duz">Okudum. Manon’un ifadesi, annesinin cesedinin bulunmasından iki gün sonra, 29 haziran 2002’de Lozan’da alınmıştı. Aynı İsviçre şehrinde yargıç tarafından alınmış başka ifadeler de vardı. Lozan Üniversitesi rektörü. Manon’un komşuları, mahalle esnafı... Aslında Manon’un ifadesinde zaman bakımından aksayan bir yan vardı, ama cinayet zamanı nerede olduğunu ispatlayamaması onu asla şüpheli yapmazdı. Üniversite eğitimine gelince, sadece bir tahminden öteye geçmezdi.</span></p>

    <p class="duz" xml:lang="tr"><span class="duz">Bilgisayarımı kapattım, kaygılarım kaybolmuştu. Eğer kızıl saçlı bu yargıç Paris’te Manon’u sorgulamayı kafasına koymuş olsa bile Lozan’dakinden daha fazlasını öğrenemeyecekti. Ve Luc’ün tanıklığı da bir şeyi değiştirmeyecekti.</span></p>

    <p class="duz-ilk-paragraf" xml:lang="tr"><span class="italik">Sabah 05:30.</span></p>

    <p class="duz" xml:lang="tr"><span class="duz">Gerindim ve masadan kalktım, banyoya doğru yürüdüm. O sırada odadan yükselen bir uğultu duydum. Yaklaştım ve gülümsedim. Manon uykusunda konuşuyordu. Hafif bir mırıltı, uyuyan prensesin cıvıltısı...</span></p>

    <p class="duz" xml:lang="tr"><span class="duz">Biraz daha kulak kabarttım ve birden, demir bir kıskaç yüreğimi sıkıştırdı.</span></p>

    <p class="duz" xml:lang="tr"><span class="duz">Manon Fransızca konuşmuyordu.</span></p>

    <p class="duz" xml:lang="tr"><span class="duz">Latince konuşuyordu.</span></p>

    <p class="duz" xml:lang="tr"><span class="duz">Bağırmamak için kapının pervazına sımsıkı tutundum.</span></p>

    <p class="duz" xml:lang="tr"><span class="duz">Mırıltı kafamın içinde yankılanıyordu:</span></p>

    <p class="duz" xml:lang="tr"><span class="duz">–</span> <span class="italik">Lex est quod facimus... Lex est quod facimus... Lex est quod facimus... Lex est quod facimus...</span></p>

    <p class="duz" xml:lang="tr"><span class="duz">Manon, Araf Yolcuları’nın Andı’nı tekrar ediyordu.</span></p>

    <p class="duz" xml:lang="tr"><span class="duz">Agostina gibi.</span></p>

    <p class="duz" xml:lang="tr"><span class="duz">Luc gibi.</span></p>

    <p class="duz" xml:lang="tr"><span class="duz">Bütün Işıksızlar gibi.</span></p>

    <p class="duz" xml:lang="tr"><span class="duz">İnşa ettiğim bina bir kez daha yıkılıyordu. Manon’u aklamak için bütün teorilerim, varsayımlarım, girişimlerim ve başka bir katil bulmak için çabalarım yerle bir oluyordu.</span></p>

    <p class="duz" xml:lang="tr"><span class="duz">Sırtım duvarda, yere kadar kayıp kıçüstü oturdum. Başım ellerimin arasında, bir çocuk gibi ağlamaya başladım. Umutsuzluk tüm benliğimi sarmıştı. Luc haklıydı. Manon, negatif bir NDE yaşamıştı. Ruhunun derinliklerinde bu kötücül anıyı barındırıyordu, bir enfeksiyon gibi. Buradan da annesini öldürmüş olduğu sonucu çıkıyordu...</span></p>

    <p class="duz" xml:lang="tr"><span class="duz">Doğruldum. Hayır. Bu çok kolay olurdu. Hâlâ teorimi savunabilirdim. Eğer Manon, Araf Ziyaretçisi tarafından koşullandırıldıysa, bu deneyime ait bazı şeyleri uykusunda sayıklıyor olabilirdi; bu da onun suçlu olduğunu göstermezdi. O, demiurgos, gölge katil Sylvie Simonis’i kurban etmişti ve Manon’u bu işi yaptığına inandırmıştı.</span></p>

    <p class="duz-son-paragraf-2" xml:lang="tr"><span class="duz">Ayağa kalktım ve gözlerimi kuruladım. Ziyaretçi’nin kim olduğunu bulmalıydım. Manon’u kurtarabilmemin tek yolu buydu. Onu ve diğerlerini.</span></p>
  </div>
</body>
</html>