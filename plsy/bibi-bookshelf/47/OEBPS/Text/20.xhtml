<html xmlns="http://www.w3.org/1999/xhtml">
<head>
  <title>20.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x20">
    <h1 class="bolum-ismi" id="toc-anchor" xml:lang="tr"><span class="bolum-ismi">20</span></h1>

    <p class="duz" xml:lang="tr"><span class="duz">Az kalsın Laure’un ayinini unutuyordum.</span></p>

    <p class="duz" xml:lang="tr"><span class="italik">Sabah saat 7.</span> <span class="duz">Ancak eve uğrayacak, bir duş alacak ve üzerimi değiştirecek kadar zamanım vardı. Her tarafıma Tropiklerin ve büyücülerin kokusu sinmişti, pis kokuyordum. Arabamın direksiyonunda bir durum saptaması yapmaya çalıştım.</span></p>

    <p class="duz" xml:lang="tr"><span class="duz">Bölük pörçük, tutarsız, aralarında en ufak bir bağlantı olmayan parçalar. Başmelek Aziz Mikail’in engellediği bir intihar. Bir şeytan ikonografisi. Hac seyahatleri tertip eden Lourdes’daki bir dernek. Jura bölgesine yapılan seyahatler. Gizemli bir cümle: “Boğazı buldum”. Bir içki dağıtıcısının –ve kaçakçı– öldürülmesi.</span></p>

    <p class="duz" xml:lang="tr"><span class="duz">Ve özellikle de, saçmalık rekorlarını altüst eden şu katil rahip karakteri. En kapalı Afrikalı çevrelerin içine sızabilen, rahip yakalığı takmış bir tetikçi, profesyonel bir katil. Bu akla, mantığa uymuyordu. Ama büyük bir olasılıkla Luc’ün intihara teşebbüs etmesine sebep olan bir pisliğe bulaştığı şüphesinden daha akıldışı sayılmazdı.</span></p>

    <p class="duz" xml:lang="tr"><span class="duz">Eğer tüm bu olgular tek bir gizli örgüte bağlıysa, bu durumda ne yazık ki bir giriş kartım yoktu; hatta elde etme şansım bile...</span></p>

    <p class="duz-ilk-paragraf" xml:lang="tr"><span class="italik">Saat 9.</span></p>

    <p class="duz" xml:lang="tr"><span class="duz">Sainte-Bernadette Şapeli’nin kapısını ittim, saçım hâlâ nemliydi. Kilise yeraltına inşa edilmişti, bir antinükleer sığınağı andırıyordu. Alçak bir tavan, çıplak beton kolonlar, gün ışığının ince bir huzme halinde içeri girmesini sağlayan kırmızı camdan ışık delikleri.</span></p>

    <p class="duz" xml:lang="tr"><span class="duz">Kutsal suya parmağımı sokup haç çıkardım, sonra sol tarafa doğru yöneldim. Herkes, veya hemen herkes buradaydı. Ender olarak metrekare başına bu kadar polis düştüğünü görmüştüm. Elbette Narkotik Şube’nin tamamı, diğer şube müdürleri –Ahlak, Acil Müdahale, Terörle Mücadele– Merkez Şube müdürleri, Adli Polis müdürleri... Çoğu siyah üniformalarını giymişti –gümüş şeritler ve meşe yaprakları– hamasi tavırlarını biraz daha pekiştirmek ister gibiydiler. Tören, Laure’un öngördüğü içtenlikten uzaktı.</span></p>

    <p class="duz" xml:lang="tr"><span class="duz">Luc’ün bu önemli zatların tamamını tanıdığından şüphem vardı, hepsi bir şeylerin arkasında durduklarını göstermek ister gibiydiler. Bu “acı olay” karşısında dayanışmanın, otoritenin gücünün bir tür gövde gösterisiydi bu... Emniyet Müdürü Jean-Paul Proust oturma sıralarının arasındaki yoldan ilerliyordu, yanında Adli Polis Müdiresi Martine Monteil vardı. Hemen arkalarında, onlardan bir baş uzun, koyu renkli şık mantosuyla Nathalie Dumayet yer alıyordu.</span></p>

    <p class="duz" xml:lang="tr"><span class="duz">Bu geçit töreni tepemi attırmıştı. Daha son nefesini vermeden Luc’ü gömüyorlardı. Bu aptalca tören onun için bir talihsizlikti. Üstelik bu polisler, tahminin ötesinde ateistti. Burada Tanrı’ya inanan bir kişi bile yoktu. Luc’ün böyle bir maskaralık karşısında midesi bulanırdı.</span></p>

    <p class="duz" xml:lang="tr"><span class="duz">İlk sıralarda, sağ tarafta, kendi ekibinden çocuklar oturuyordu. Doudou, kafasını meşin ceketinin içine gömmüştü, sıkıntılı bir hali vardı; Chevillat kalem gibi düz biriydi, saçları alnına düşmüştü, deri paltosunun içine büzülmüştü; Jonca bir</span> <span class="italik">Hell’s Angel</span><span class="duz">’a benziyordu, üç günlük bir sakal, aşağı düşük bıyıklar ve bir beyzbol şapkası altında yağlı saçlar. Sokakların sert, tehlikeli ve “çizgi dışı” üç polisi.</span></p>

    <p class="duz" xml:lang="tr"><span class="duz">Kilise çoktan dolmuştu, mırıltılar yükseliyor, palto, manto hışırtıları duyuluyordu. Doudou yerini terk etti. Gözlerimle onu izledim. En sağdaki günah çıkarma kabininin yanında bir adamla buluştu. Kısa boylu, kare vücutlu biriydi, alabros kesilmiş gri saçları vardı. Omuzları, dörtte üçü gece mavisi tonlarında bir yağmurluğa zorlukla sığıyordu. Üzerinde sanki görünmeyen bir üniforma vardı, ama polis üniforması değildi. Bir anda uyandım; bu bir rahipti. Sivil giyinmiş bir din adamı.</span></p>

    <p class="duz" xml:lang="tr"><span class="duz">İlk sandalye sırasının çevresini dolandım ve nefi geçtim. İki adamdan on metre kadar uzaktaydım. O anda Doudou adamın eline bir cisim bıraktı. Vernikli ahşaptan bir tür kalem kutusu.</span></p>

    <p class="duz" xml:lang="tr"><span class="duz">Adımlarımı hızlandırmıştım ki bir el beni yakaladı.</span></p>

    <p class="duz" xml:lang="tr"><span class="duz">Laure.</span></p>

    <p class="duz" xml:lang="tr"><span class="duz">– Ne yapıyorsun? Sen benim yanıma otur.</span></p>

    <p class="duz" xml:lang="tr"><span class="duz">– Elbette, dedim gülümseyerek. Nerede oturmak istiyorsun?</span></p>

    <p class="duz" xml:lang="tr"><span class="duz">Yeniden adamların bulunduğu yere doğru bakarken, Laure’un peşinden yürüdüm. Doudou yerine dönüyordu, mavili adam bir kolonun arkasında haç çıkarıyordu. Şaşkındı. Haç işaretini tersten yapıyordu, Deccal sembolü olarak, bazı satanistler gibi aşağıdan başlamıştı. Laure o esnada bana bir soru sordu:</span></p>

    <p class="duz" xml:lang="tr"><span class="duz">– Efendim?</span></p>

    <p class="duz" xml:lang="tr"><span class="duz">– Parçanı seçtin mi?</span></p>

    <p class="duz" xml:lang="tr"><span class="duz">– Ne parçası?</span></p>

    <p class="duz" xml:lang="tr"><span class="duz">– Korintoslulara Mektup’tan bir bölüm okuyacağını düşünmüştüm.</span></p>

    <p class="duz" xml:lang="tr"><span class="duz">Yeniden sağ tarafa baktım; adam yok olmuştu. Kahretsin. Mırıldandım:</span></p>

    <p class="duz" xml:lang="tr"><span class="duz">– Hayır... Eğer senin için mahzuru yoksa, ben...</span></p>

    <p class="duz" xml:lang="tr"><span class="duz">– Çok iyi, dedi Laure soğuk bir ses tonuyla. Bu durumda onu ben okuyacağım.</span></p>

    <p class="duz" xml:lang="tr"><span class="duz">– Üzgünüm. Dün gece gözümü kırpmadım.</span></p>

    <p class="duz" xml:lang="tr"><span class="duz">– Benim rahat bir gece geçirdiğimi mi sanıyorsun?</span></p>

    <p class="duz" xml:lang="tr"><span class="duz">Altara doğru döndü. Duyduğum vicdan azabından midem kasılıyordu. Topluluktaki tek Hıristiyan bendim, dolayısıyla da Kitabı Mukaddes’ten bir parça okuyacak halim yoktu. Ama kafamın içinde yüzlerce soru her şeyi unutturdu: Bu adam kimdi? Doudou ona ne vermişti? Neden tersten haç çıkarmıştı?</span></p>

    <p class="duz" xml:lang="tr"><span class="duz">Tören başlıyordu. Beyaz cüppe giymiş bir rahip kollarını açtı. Gerçek bir Tamul’du. Bozuk para büyüklüğünde burun delikleri, cansız, nemli siyah gözler. Mikrofonun çınlamaları arasında rahip başladı:</span></p>

    <p class="duz" xml:lang="tr"><span class="duz">– Kardeşlerim, bugün burada toplandık...</span></p>

    <p class="duz" xml:lang="tr"><span class="duz">Yorgunluk hissediverdim. Ayini yöneten rahibin apaçık bir işaretiyle herkes oturdu. Monoton ses yavaş yavaş uzaklaşıyordu. Kâğıt hışırtılarıyla uyandım. Herkes, günün ilahilerinin yer aldığı teksti karıştırıyordu. Rahip konuşmasını sürdürüyordu:</span></p>

    <p class="duz" xml:lang="tr"><span class="duz">– Şimdi üçüncü övgüyü söyleyeceğiz.</span></p>

    <p class="duz" xml:lang="tr"><span class="duz">En iyi dostumun ayininde uyuklamıştım... Doudou’nun bulunduğu tarafa baktım. Yerinden kımıldamamıştı.</span></p>

    <p class="duz" xml:lang="tr"><span class="duz">– Bu ilahinin adı</span> <span class="italik">“Senin eserlerin ne kadar güzel”</span><span class="duz">. Parça</span> <span class="italik">“Her insan kutsal bir hikâyedir / İnsan Tanrı’nın suretidir...”</span> <span class="duz">diye başlıyor.</span></p>

    <p class="duz" xml:lang="tr"><span class="duz">Bu sözlerin, agnostik ve inançsız polislerle dolu bu şapelde en ufak bir değeri yoktu. Yine de, salon, tereddütlü bir mırıltının ardından koro halinde söylemeye başladı...</span></p>

    <p class="duz" xml:lang="tr"><span class="duz">– Kucağına gelebilir miyim?</span></p>

    <p class="duz" xml:lang="tr"><span class="duz">Çikolata renkli bir berenin altından sarkan sarı iki saç örgüsü, Amandine kâğıdını bana doğru uzatıyordu.</span></p>

    <p class="duz" xml:lang="tr"><span class="duz">– Okumayı bilmiyorum.</span></p>

    <p class="duz" xml:lang="tr"><span class="duz">Kızı kucağıma aldım ve okumaya başladım:</span> <span class="italik">“Her insan kutsal bir...”</span> <span class="duz">Temiz giysi kokusunu alıyor, çocuk sıcaklığını hissediyordum. Düşüncelerim dağınık, belirsizdi; ben Mathieu Durey, bekâr, çocuksuz 35 yaşındaki takıntılı polis hiçliğe doğru ilerliyordum...</span></p>

    <p class="duz" xml:lang="tr"><span class="duz">Otuz dakika sonra ve vakitsiz çalan cep telefonlarının ardından, gerçekten cemaatten şüphe duymayan rahip Kudas üzerine vaaz vermeye başladı. Daha da kötüsünden korkuyordum; her an bu inançsızlar güruhuna komünyon düzenlemeye kalkışabilirdi. Gözucuyla Doudou’ya baktım; huzursuzlanmaya başlamıştı, gözü sürekli kapıdaydı. Hiç kuşkusuz diğerlerinden daha fazla sıkılmıştı.</span></p>

    <p class="duz" xml:lang="tr"><span class="duz">Ayağa kalktım, Amandine’i sandalyeme oturttum ve Laure’a fısıldadım:</span></p>

    <p class="duz-son-paragraf-2" xml:lang="tr"><span class="duz">– Dışarıda bekliyorum.</span></p>
  </div>
</body>
</html>