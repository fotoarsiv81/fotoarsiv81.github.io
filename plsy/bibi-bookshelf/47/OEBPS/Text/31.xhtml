<html xmlns="http://www.w3.org/1999/xhtml">
<head>
  <title>31.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x31">
    <h1 class="bolum-ismi" id="toc-anchor" xml:lang="tr"><span class="bolum-ismi">31</span></h1>

    <p class="duz" xml:lang="tr"><span class="duz">Sartuis’ye gitmeden önce Notre-Dame-de-Bienfaisance’a uğramak istedim. Tamamen ters istikametteki yola saptım, sonra doğuya, Morteau ve İsviçre sınırına yöneldim. Valdahon kasabasını geçtikten sonra, kuzeye döndüm ve heybetli dağı tam karşımda buldum.</span></p>

    <p class="duz" xml:lang="tr"><span class="duz">Dik ve keskin virajlar. Uçurumlar, yamaçlar, doğal duvarlar ve tam aşağıda yemyeşil ovalar, gümüş renkli akarsular. Rakımı gösteren tabelalar sürekli değişiyordu: 1 200 metre, 1 400 metre... 1 700 metrede bir tabelanın üzerinde Bienfaisance yazıyordu.</span></p>

    <p class="duz" xml:lang="tr"><span class="duz">Beş kilometre sonra manastır gözüktü. Yakınında göz alıcı çan kulesiyle bir şapel bulunan, büyük, sade ve kare biçimli bir binaydı. Gri duvarlarında dar pencereler vardı ve giriş yeri olarak, kasvetli siyah bir kapı dikkati çekiyordu. Ancak renkli bir ayrıntı, bütünü şenlendiriyordu; çatının bir bölümü, canlı ve çok renkli kiremitlerle kaplanmıştı, Gaudi’nin Barselona’daki eserlerini çağrıştırıyordu.</span></p>

    <p class="duz" xml:lang="tr"><span class="duz">Arabamı park alanına bıraktım ve rüzgâra meydan okuyarak yürümeye başladım. Birden, manzara karşısında tuhaf bir melankoliye kapıldım. Bienfaisance inzivaya çekilmek isteyeceğim türden bir yerdi. Manastır hayatına duyduğum arzuyu somutlaştıran bir yer. Dünyadan soyutlanmak, ahret mutluluğunun peşinde Tanrı’yla baş başa kalmak...</span></p>

    <p class="duz" xml:lang="tr"><span class="duz">Polis olduktan sonra, sadece bir kez –kaçık godoş Éric Benzani’yi 2000 martında öldürdükten sonra– bir Benedikten manastırına kapanmıştım. Mesleğimi bırakmaya ve geri kalan günlerimi dua ederek geçirmeye karar vermiştim. Ama Luc, bir kez daha gelip beni bulmuş, yerimin sokaklar, onun yanı olduğuna beni ikna etmişti. İsa’ya daha iyi hizmet edebilmek için, ondan uzaklaşmak pahasına ikinci ölümü göze almamız lazımdı...</span></p>

    <p class="duz" xml:lang="tr"><span class="duz">Tepede asılı çanı salladım. Cevap yoktu. Kapıyı ittim; açıktı. Orta avlu camlı bir galeriyle çevriliydi. Dışarıda, kalın giysiler içindeki iki kadın, katlanır bir masanın üzerinde satranç oynuyordu. Battaniyeye sarınmış yaşlı bir adam bir ağacın yanında uyukluyordu. Buz gibi bir güneş bu hareketsiz figüranların üzerine düşüyor ve onları, nedendir bilmiyorum, Çin’deki bir kış manzarasının tamamlayıcı unsurlarına dönüştürüyordu.</span></p>

    <p class="duz" xml:lang="tr"><span class="duz">Yeni bir kapıya ulaşıncaya kadar galeride yürüdüm. Bulunduğum yöne göre, bu kapıdan kiliseye giriliyordu. Bir masanın üzerindeki bir defterin etiketinde “Dileklerinizi yazın. Komünyon ayini sırasında dikkate alınacaktır” yazıyordu. Eğildim ve birkaç satırı okudum: uzaktaki misyonlar, ölüler için dualar...</span></p>

    <p class="duz" xml:lang="tr"><span class="duz">Arkamda bir ses duydum:</span></p>

    <p class="duz" xml:lang="tr"><span class="duz">– Burası özel bir yer.</span></p>

    <p class="duz" xml:lang="tr"><span class="duz">Geriye dönünce, dibime kadar sokulmuş, geniş omuzlu bir kadınla burun buruna geldim. Kafasında alnına kadar inen siyah bir bone, üzerinde de koyu renkli bir pelerin vardı.</span></p>

    <p class="duz" xml:lang="tr"><span class="duz">– Sığınak bu mevsimde kapalıdır.</span></p>

    <p class="duz" xml:lang="tr"><span class="duz">– Ben turist değilim.</span></p>

    <p class="duz" xml:lang="tr"><span class="duz">Kaşlarını çattı. Koyu esmer bir tene, Asyalı yüz hatlarına sahipti, koyu renkli gözbebekleri, yapışkan midyelerin içindeki gri iki inci tanesini andırıyordu. Kesin yaşını söylemek imkânsızdı. Ama şüphesiz altmışının üstündeydi. Kökenine gelince, Filipinli olduğunu düşünüyordum.</span></p>

    <p class="duz" xml:lang="tr"><span class="duz">– Tarihçi mi? Teolog mu?</span></p>

    <p class="duz" xml:lang="tr"><span class="duz">– Polis.</span></p>

    <p class="duz" xml:lang="tr"><span class="duz">– Her şeyi jandarmaya anlattık.</span></p>

    <p class="duz" xml:lang="tr"><span class="duz">Konuşmasında en ufak bir aksan yoktu, ama sesi genizden geliyordu. Kimliğimi gösterdim ve hafifçe gülümsedim:</span></p>

    <p class="duz" xml:lang="tr"><span class="duz">– Paris’ten geliyorum. Bazı nedenlerden dolayı, diyelim, olay yeniden önem kazandı.</span></p>

    <p class="duz" xml:lang="tr"><span class="duz">– Yavrucuğum, cesedi bulan benim. Her şeyi biliyorum.</span></p>

    <p class="duz" xml:lang="tr"><span class="duz">Etrafıma bakındım, oturacak bir sandalye aradım:</span></p>

    <p class="duz" xml:lang="tr"><span class="duz">– Bir yerlerde oturmamız mümkün mü?</span></p>

    <p class="duz" xml:lang="tr"><span class="duz">Rahibe hiç kımıldamadan durdu. Sulu gözlerini bana dikmişti:</span></p>

    <p class="duz" xml:lang="tr"><span class="duz">– Sizde inançlı bir insan tipi var.</span></p>

    <p class="duz" xml:lang="tr"><span class="duz">– Roma’daki Fransız Ruhban Okulu’na devam ettim.</span></p>

    <p class="duz" xml:lang="tr"><span class="duz">– Onun için mi sizi buraya yolladılar? Sanırım bir uzmansınız?</span></p>

    <p class="duz" xml:lang="tr"><span class="duz">Bunu sanki bir parapsikologmuşum veya şeytan çıkarmaya gelmiş bir rahipmişim gibi söylemişti. Bu durumu değerlendirmem gerektiğini hissettim.</span></p>

    <p class="duz" xml:lang="tr"><span class="duz">– Kesinlikle, diye mırıldandım.</span></p>

    <p class="duz" xml:lang="tr"><span class="duz">– Adım Marilyne Rosarias. Elimi yakaladı ve kuvvetle sıktı. Vakfı yönetiyorum. Beni burada bekleyin.</span></p>

    <p class="duz" xml:lang="tr"><span class="duz">Daha önce dikkatimi çekmeyen bir kapının ardında kayboldu. Aşınmış taşların kokusunu solurken, avludaki pansiyonerlere bakıyordum ki, kadın yeniden ortaya çıktı:</span></p>

    <p class="duz" xml:lang="tr"><span class="duz">– Beni takip ediniz. Size göstereyim.</span></p>

    <p class="duz" xml:lang="tr"><span class="duz">Pelerini, bir yarasanın kanatları gibi şakladı. Bir dakika sonra, dağdan esen rüzgâra meydan okuyarak dışarı çıktık. Ağzımızdan çıkarken buharlaşan nefesimiz, sanki sessiz düşüncelerimize elle tutulur gözle görülür bir nitelik kazandırıyordu. Manastırın üstündeki faleze kadar tırmanmamız gerekiyordu. Marilyne kahramanca, girişi ağaç kütükleriyle kapatılmış dik bir patikaya yöneldi.</span></p>

    <p class="duz" xml:lang="tr"><span class="duz">On dakika sonra, yer yer yosun kaplı kayaların bulunduğu, çam ve kayın ağaçlarından oluşan bir ormana giriyorduk. Dallar yemyeşildi. Önümüzde daha geniş bir patika vardı: aşıboyası renginde bir toprak ve siyah köknarlar. Gitgide dalların hışırtısı aşağıdaki derenin gürültüsünü bastırmaya başlamıştı. Marilyne bağırdı:</span></p>

    <p class="duz" xml:lang="tr"><span class="duz">– Hemen hemen burası! Parkın en yüksek yeri, tam Rêche Kayalığı’nın ve çağlayanın üstü!</span></p>

    <p class="duz" xml:lang="tr"><span class="duz">Tam karşımda, bir uçurumla son bulan, hafif eğimli geniş bir açıklık vardı. Manastır şimdi ayaklarımızın altındaydı. Burayı fotoğraflardan tanıyordum. Marilyne işaretparmağını uzatarak, konuşmaya devam etti:</span></p>

    <p class="duz" xml:lang="tr"><span class="duz">– Ceset şuradaydı, falezin kenarında.</span></p>

    <p class="duz" xml:lang="tr"><span class="duz">Yavaş yavaş yamacı inmeye başladık. Otlar, bir golf alanındaki gibi sık ve gürdü:</span></p>

    <p class="duz" xml:lang="tr"><span class="duz">– Her sabah buraya gelir misiniz?</span></p>

    <p class="duz" xml:lang="tr"><span class="duz">– Hayır. Sadece patikada yürürüm.</span></p>

    <p class="duz" xml:lang="tr"><span class="duz">– Peki, cesedi nasıl buldunuz?</span></p>

    <p class="duz" xml:lang="tr"><span class="duz">– Pis kokudan. Bir hayvan leşi olduğunu düşündüm.</span></p>

    <p class="duz" xml:lang="tr"><span class="duz">– Saat kaçtı?</span></p>

    <p class="duz" xml:lang="tr"><span class="duz">– Sabahın altısı.</span></p>

    <p class="duz" xml:lang="tr"><span class="duz">Aklıma başka bir ayrıntı geldi:</span></p>

    <p class="duz" xml:lang="tr"><span class="duz">– Sylvie Simonis’i siz teşhis ettiniz, değil mi?</span></p>

    <p class="duz" xml:lang="tr"><span class="duz">– Elbette. Yüzü hiç bozulmamıştı.</span></p>

    <p class="duz" xml:lang="tr"><span class="duz">– Onu tanıyor muydunuz?</span></p>

    <p class="duz" xml:lang="tr"><span class="duz">– Sartuis’de herkes onu tanır.</span></p>

    <p class="duz" xml:lang="tr"><span class="duz">– Yani, kişisel olarak, demek istiyorum.</span></p>

    <p class="duz" xml:lang="tr"><span class="duz">– Hayır. Ama kızının öldürülmesi, bölge için büyük bir travma olmuştu.</span></p>

    <p class="duz" xml:lang="tr"><span class="duz">– Bu olay hakkında ne biliyorsunuz?</span></p>

    <p class="duz" xml:lang="tr"><span class="duz">– Ne bilmemi isterdiniz?</span></p>

    <p class="duz" xml:lang="tr"><span class="duz">Susmayı tercih ettim. Akşam oluyordu. Havada bir kar sessizliği vardı. Bir Camel yakma isteği duydum, ama cesaret edemedim; cinayet mahallinin kutsallığından olsa gerek diye düşündüm.</span></p>

    <p class="duz" xml:lang="tr"><span class="duz">– Bana cesedin manastıra dönük olduğunu söylediler.</span></p>

    <p class="duz" xml:lang="tr"><span class="duz">– Kesinlikle.</span></p>

    <p class="duz" xml:lang="tr"><span class="duz">– Neden, kesinlikle?</span></p>

    <p class="duz" xml:lang="tr"><span class="duz">– Çünkü bu ceset bir provokasyondan başka bir şey değil.</span></p>

    <p class="duz" xml:lang="tr"><span class="duz">– Kimin provokasyonu?</span></p>

    <p class="duz" xml:lang="tr"><span class="duz">Ellerini pelerininin altına soktu. Esmer ve kırışık yüzü siyah bir kuvars parçasına benziyordu.</span></p>

    <p class="duz" xml:lang="tr"><span class="duz">– Şeytan’ın.</span></p>

    <p class="duz" xml:lang="tr"><span class="duz">“İşte yine” diye düşündüm. Bu düşüncenin saçmalığına rağmen, yine de teselli edici bir yan buluyordum; en azından, bir batıl itikat da olsa düşmanın kimliği saptanmıştı. Aynı dili kullanmaya karar verdim:</span></p>

    <p class="duz" xml:lang="tr"><span class="duz">– Şeytan neden sizin parkı seçmiş olabilir?</span></p>

    <p class="duz" xml:lang="tr"><span class="duz">– Manastırımızı kirletmek için. Onu yoldan çıkarmak için. Şimdi burada nasıl dua edilir? Şeytan bize pislik bulaştırdı.</span></p>

    <p class="duz" xml:lang="tr"><span class="duz">Uçuruma doğru ilerledim. Rüzgârdan paltomun etekleri bacaklarıma yapışmıştı. Sert otlar ayaklarımın altında eziliyordu:</span></p>

    <p class="duz" xml:lang="tr"><span class="duz">– Bu yer seçimi konusu dışında, bunun Şeytan’ın bir işi olduğunu düşünmenize sebep olan şey ne?</span></p>

    <p class="duz" xml:lang="tr"><span class="duz">– Cesedin konumu.</span></p>

    <p class="duz" xml:lang="tr"><span class="duz">– Fotoğrafları gördüm. Şeytan’la ilgili bir şey fark etmedim.</span></p>

    <p class="duz" xml:lang="tr"><span class="duz">– Çünkü...</span></p>

    <p class="duz" xml:lang="tr"><span class="duz">– Ne?</span></p>

    <p class="duz" xml:lang="tr"><span class="duz">Bana yan gözle baktı:</span></p>

    <p class="duz" xml:lang="tr"><span class="duz">– Gerçekten uzman mısınız?</span></p>

    <p class="duz" xml:lang="tr"><span class="duz">– Size söyledim. Ritüel kurbanları, satanik cinayetler. Doğrudan Paris Başpiskoposluğu’yla birlikte çalışıyoruz.</span></p>

    <p class="duz" xml:lang="tr"><span class="duz">Kaygıları dağılmış gibiydi:</span></p>

    <p class="duz" xml:lang="tr"><span class="duz">– Jandarmayı çağırmadan önce, dedi alçak sesle. Pozisyonunu değiştirdim.</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">– Başka çarem yoktu. Notre-Dame-de-Bienfaisance’ın ününü bilmiyorsunuz. Maruz kaldığı acılar. Yarattığı mucizeler. Sürekli olarak yıkma tehdidinde bulunan Kilise Babaları’na karşı burası inatla savunuluyor. Biz...</span></p>

    <p class="duz" xml:lang="tr"><span class="duz">– Cesedin pozisyonu nasıldı?</span></p>

    <p class="duz" xml:lang="tr"><span class="duz">Bir süre tereddüt etti. Esmer yüzünün çevresinde kar yumakları uçuşuyordu:</span></p>

    <p class="duz" xml:lang="tr"><span class="duz">– Şuraya, boylu boyunca uzatılmıştı, diye mırıldandı. Sırtüstü, bacaklar açık.</span></p>

    <p class="duz" xml:lang="tr"><span class="duz">Eğilip baktım; manastırın duvarları ve nehir, yüz metre aşağıdaydı. Bu durumda ceset, kurt kaynayan vajinasını manastıra doğru sergilemişti. Şimdi “provokasyon”la neyi kastettiğini anlıyordum. Satan, karanlıklar prensi, günahkâr melek, kendi gücü ve pislikleriyle hep Kilise’yi ezmek isteyen Şeytan...</span></p>

    <p class="duz" xml:lang="tr"><span class="duz">– Marilyne yapmayın, dedim doğrulurken. Şeytan asla böyle yarım iş yapmaz. Başka bir şeyler olmalı. Otların üzerinde başka işaretler yok muydu? Pentagram mesela? Veya bir mesaj?</span></p>

    <p class="duz" xml:lang="tr"><span class="duz">Bana doğru yaklaştı. Köknarların yüksek dalları rüzgârda uğulduyordu, dev, bitkisel bir orgun boruları gibi.</span></p>

    <p class="duz" xml:lang="tr"><span class="duz">– Haklısınız, diye beni onayladı. Bir şeyi gizledim. Aslında fazla önemli bir şey değildi. Yani soruşturma için, demek istiyorum... Ama bizim için çok önemliydi. Cesedi görür görmez, bunun satanik bir cinayet olduğunu hemen anladım. Eldiven almak için manastıra geri döndüm. Bulaşık yıkamakta kullanılan kauçuk eldivenler. Cesedin yerini değiştirdim, gizlemek için... yani mahremiyetini.</span></p>

    <p class="duz" xml:lang="tr"><span class="duz">Sahne, cesedin durumunu gözümde canlandırmaya çalışıyordum. Bu kadın oldukça yürekli biriydi:</span></p>

    <p class="duz" xml:lang="tr"><span class="duz">– Bacaklarını çevirirken bir şey gördüm.</span></p>

    <p class="duz" xml:lang="tr"><span class="duz">– Ne?</span></p>

    <p class="duz" xml:lang="tr"><span class="duz">Bana yeniden yan yan baktı. Gözleri havalı bir tabancadan fırlatılmış iki kurşun bilye gibiydi. Haç çıkardı ve hızlı hızlı konuşmaya başladı:</span></p>

    <p class="duz" xml:lang="tr"><span class="duz">– Üzerinde İsa bulunan bir haç. Tanrım, vajinasının içinde İsa’lı bir haç vardı.</span></p>

    <p class="duz" xml:lang="tr"><span class="duz">Bu ifşaat beni biraz rahatlattı. Sonuçta bildik bir davranıştı bu. Bu hakaret, kutsal şeylere karşı saygısızlık göstermenin en klasik yöntemiydi. Cinayetin çılgınlığıyla, vahşiliğiyle bir alakası yoktu. Ukalalık etmek için ekledim:</span></p>

    <p class="duz" xml:lang="tr"><span class="duz">– Sanırım haç da başaşağı duruyordu.</span></p>

    <p class="duz" xml:lang="tr"><span class="duz">– Nereden biliyorsunuz?</span></p>

    <p class="duz" xml:lang="tr"><span class="duz">– Ben bir uzmanım, hatırlatırım.</span></p>

    <p class="duz" xml:lang="tr"><span class="duz">Yeniden haç çıkardı. Uçurumun kenarından ayrılmak üzereyken başım dönmeye başladı. Biri, bir yerlerde, yarım günden beri beni gözetliyordu. Öfke dolu bir bakış bende iç bulandırıcı bir temas etkisi yaratıyordu. Kendimi son derece kırılgan, dayanıksız hissediverdim. Aynı zamanda da bu göremediğim nefret dolu gözler tarafından kirletildiğimi ve çırılçıplak soyulduğumu hissediyordum.</span></p>

    <p class="duz" xml:lang="tr"><span class="duz">Bir el beni yakaladı:</span></p>

    <p class="duz" xml:lang="tr"><span class="duz">– Dikkat. Düşeceksiniz.</span></p>

    <p class="duz" xml:lang="tr"><span class="duz">Şaşkınlıkla Marilyne’e baktım, sonra hayranlıkla gözlerimi köknarlara çevirdim. Tabii ki, etrafta kimse yoktu. Yorgun bir sesle sordum:</span></p>

    <p class="duz" xml:lang="tr"><span class="duz">– Bu... bu İsa’lı haç, hâlâ sizde mi?</span></p>

    <p class="duz" xml:lang="tr"><span class="duz">Elini pelerininin altına soktu. Ve avucuma, pamuğa sarılmış bir cisim bıraktı.</span></p>

    <p class="duz" xml:lang="tr"><span class="duz">– Alınız. Ve gidiniz.</span></p>

    <p class="duz" xml:lang="tr"><span class="duz">Marilyne cep telefonunun numarasını da vermeyi ihmal etmedi. “Gerekirse” diye. Dönerken ona, Luc’ün resmini gösterdim; hiç görmemişti. Köknarların arasına daldım. Arkamdan seslendi:</span></p>

    <p class="duz" xml:lang="tr"><span class="duz">– Bizi neden terk ettiniz?</span></p>

    <p class="duz" xml:lang="tr"><span class="duz">Durdum. Filipinli bana yetişti:</span></p>

    <p class="duz" xml:lang="tr"><span class="duz">– Bana Ruhban okuluna gittiğinizi söylemiştiniz. Neden bizi terk ettiniz?</span></p>

    <p class="duz" xml:lang="tr"><span class="duz">– Ben kimseyi terk etmedim. Hâlâ inançlı biriyim.</span></p>

    <p class="duz" xml:lang="tr"><span class="duz">– Sizin gibi insanlara ihtiyacımız var. Özellikle de bu çevrede.</span></p>

    <p class="duz" xml:lang="tr"><span class="duz">– Beni tanımıyorsunuz.</span></p>

    <p class="duz" xml:lang="tr"><span class="duz">– Gençsiniz, namuslusunuz. Dinimiz benim kuşağımla birlikte ölmek üzere.</span></p>

    <p class="duz" xml:lang="tr"><span class="duz">– Hıristiyan inancı, ayin yöneten rahipleriyle birlikte yok olacak sözlü bir geleneğe dayanmaz.</span></p>

    <p class="duz" xml:lang="tr"><span class="duz">– Ama şu an için, takma dişleri boşlukta takırdayan bir yaşlılar topluluğu sadece. Gençlerimiz başka yollara sapıyor, başka mücadeleleri seçiyor. Sizin gibi.</span></p>

    <p class="duz" xml:lang="tr"><span class="duz">Haçı cebime koydum:</span></p>

    <p class="duz" xml:lang="tr"><span class="duz">– Aynı mücadele içinde olmadığımızı size kim söyledi?</span></p>

    <p class="duz" xml:lang="tr"><span class="duz">Marilyne geri döndü, bozulmuştu sanki. Onu kendi kazdığı kuyuya düşürmüştüm: Tanrı Şeytan’a karşı. Arkama bakmadan yürümeye başladım. Bu, laf olsun diye söylenmiş bir cümle değildi, tam on ikiden vurmuştum.</span></p>

    <p class="duz" xml:lang="tr"><span class="duz">Sylvie’nin saygısızlığa uğramış cesedi basit bir provokasyon değildi.</span></p>

    <p class="duz-son-paragraf-2" xml:lang="tr"><span class="duz">Bir savaş ilanıydı.</span></p>
  </div>
</body>
</html>