<html xmlns="http://www.w3.org/1999/xhtml">
<head>
  <title>119.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x119">
    <h1 class="bolum-ismi" id="toc-anchor" xml:lang="tr"><span class="bolum-ismi">119</span></h1>

    <p class="duz" xml:lang="tr"><span class="duz">Çevreyolu. Ayağım gaz pedalında. Sonuna kadar.</span></p>

    <p class="duz" xml:lang="tr"><span class="duz">Pau’ya altı veya yedi saatte varabilirdim.</span></p>

    <p class="duz" xml:lang="tr"><span class="duz">Yatılı okula da sabaha karşı saat 03:00 civarında. A6 otoyolu, sonra A10, Bordeaux istikameti.</span></p>

    <p class="duz" xml:lang="tr"><span class="duz">Arabayı saatte 200 kilometre hızla kullanıyordum. Yol boştu, hızla giden arabanın yuttuğu beyaz çizgilerden başka bir şey görmüyordum.</span></p>

    <p class="duz" xml:lang="tr"><span class="duz">Sigara üstüne sigara yakıyor, kafamdan bütün düşüncelerimi atmaya çalışıyordum. Son çarpışmaya doğru yol alıyordum; hepsi bu. Yine de bazı görüntüler gözümün önünden gitmiyordu. Odanın duvarındaki kan lekeleri. Arabamın içine sıkışmış Manon’un cesedi. İç organlarıyla dolu küvetin içinde yatan Sarrazin. Bu hayaletler de benimle birlikte arabanın içinde yolculuk ediyordu; benim sadık yoldaşlarım.</span></p>

    <p class="duz-ilk-paragraf" xml:lang="tr"><span class="italik">Saat 23:00.</span></p>

    <p class="duz" xml:lang="tr"><span class="duz">Yorgunluk çöktü. Dikkatimi toplamak için radyoyu açtım. France Info. Changarnier Sokağı’ndaki üçlü cinayet hakkında tek kelime yoktu. Tuhaf bir duygu, baş dönmesi. Bulmacanın çözüm anahtarına sahip, dünyadaki tek kişi bendim.</span></p>

    <p class="duz-ilk-paragraf" xml:lang="tr"><span class="italik">Geceyarısı.</span></p>

    <p class="duz" xml:lang="tr"><span class="duz">Yüzüme rüzgâr çarpsın diye camı açtım. Yapacak başka bir şey yoktu. Gözkapaklarım kapanıyor, kollarım uyuşuyordu. Uyku, bütün ağırlığıyla üzerime çöküyordu.</span></p>

    <p class="duz" xml:lang="tr"><span class="duz">Bir park alanına yanaştım.</span></p>

    <p class="duz" xml:lang="tr"><span class="duz">Kontağı kapattım ve anında uykuya daldım.</span></p>

    <p class="duz" xml:lang="tr"><span class="duz">Uyandığımda, gözüm ön konsoldaki saate takıldı: 02:45. Yaklaşık üç saat uyumuştum. Hareket ettim ve bir benzin istasyonu buldum. Depoyu fulledim. Bir kahve ısmarladım. Dört saatte altı yüz kilometre yol yapmıştım. Bordeaux yakınlarındaydım. Arcins Köprüsü’nden sonra Pau’ya kadar iki yüz kilometre vardı. Şafakta, Saint-Michel-de-Sèze’de olacaktım.</span></p>

    <p class="duz" xml:lang="tr"><span class="duz">Luc, gerçekten beni orada bekliyor muydu? Onun, havari heykellerinin dibinde, on dört yaşındaki halini kafamda canlandırıyordum. İnançla ve Tanrı sevgisiyle bir araya gelmiş, dünya üzerindeki en iyi arkadaşlardık... Kahvemi çöp kutusuna attım –midemi bulandırmıştı– ve yeniden yola çıktım.</span></p>

    <p class="duz" xml:lang="tr"><span class="duz">Gözlerimi fal taşı gibi açmıştım, son iki yüz kilometrede hızımı düşürmüştüm. Saat 06:00 sularında, sağda Pau çıkışını gördüm. Önce A64-E80 üzerinden Tarbes yönüne doğru, sonra 0940’tan tamamen güneye, Lourdes’a doğru devam ettim.</span></p>

    <p class="duz" xml:lang="tr"><span class="duz">Yolu tanımıştım.</span></p>

    <p class="duz" xml:lang="tr"><span class="duz">On beş kilometre sonra, bildik dağ tam karşımdaydı. Tepedeki ışıklı manastır. Kalem biçimli çan kulesi. Dağın yamacına serpiştirilmiş modern binalar. Eğer randevumuz buradaysa, tam olarak nerede olacağını tahmin edebiliyordum.</span></p>

    <p class="duz" xml:lang="tr"><span class="duz">Virajı tırmandım, kampüs boyunca ilerledim ve manastırın park alanında durdum. Çevre duvarındaki ana kapıya doğru yürüdüm. Birkaç yüz metre aşağıda, dağın eteğinde, yatılı okul uykudaydı. Gökte ay vardı. Soğuğu hissetmiyordum. Buz gibi esen rüzgârdan bile daha soğuktum.</span></p>

    <p class="duz" xml:lang="tr"><span class="duz">Demirlerin üstünden atladım ve manastırın avlusuna kadar çakıllı yolda yürüdüm. İhtiyatsızca ilerliyordum. Yeni bir duvar. Ancak sorun yoktu; yolu biliyordum. Yerin bir buçuk metre altında yer alan ilk mazgal deliğini bulana kadar sağı takip ettim. Mazgaldan içeri, çiyle kaplı çimenlerin üzerinden kayarak diğer tarafa geçtim.</span></p>

    <p class="duz" xml:lang="tr"><span class="duz">Bu kez, duvarın gölgesine sindim. Beş dakikadan fazla bir süre manastırı gözledim. En ufak bir hareket yoktu. Yürümeye başladım. Donmuş otların ayaklarımın altında çıtırdadığını hissediyordum. Ağzımdan dumanlar çıkıyordu. Kalp çarpıntılarım, gökyüzü ile yer arasında sıkışmış bu dağın tepesinde geçen tecrit edilmiş bir hayat.</span></p>

    <p class="duz" xml:lang="tr"><span class="duz">Acaba o da burada mıydı?</span></p>

    <p class="duz" xml:lang="tr"><span class="duz">İkimiz de nefeslerimizi mi tutmuştuk?</span></p>

    <p class="duz" xml:lang="tr"><span class="duz">Manastır duvarının köşesinde durdum. Silahımı çıkardım. Ne bir gürültü ne de bir hareket vardı. Galeriyi geçtim ve iç avluya girdim. Çıt çıkmıyordu. Manastırın kemerleri de karanlığa gömülmüştü. Sağda, tam karşıda heykeller yine yerlerindeydi. Elinde küçük baltasıyla Aziz Matta, elinde hac sopasıyla Aziz Büyük Yakup, kutsal kâseyle Aziz Yuhanna...</span></p>

    <p class="duz" xml:lang="tr"><span class="duz">Bu azizleri örnek almıştık. Hacı, havari, asker olmak istiyorduk. Sadece bu sözümüzden caymıştık. Aslında, bir şekilde savaşçı olmuştuk. Hayır, sandığım gibi müttefik değil, karşıt saflardaydık.</span></p>

    <p class="duz" xml:lang="tr"><span class="duz">Soğuk ısırmaya başlamıştı. Düşman burada mı değil mi, anlamak için kendime beş dakika verdim. İki dakikanın sonunda, hissizleşmiştim. Artık titremiyordum. Bir anestezik gibi soğuk beni kuşatmıştı.</span></p>

    <p class="duz" xml:lang="tr"><span class="duz">Simplon Boğazı’nda olduğu gibi, donmamak için hareket etmem gerekiyordu. Bir tonozun altına sığındım. Aslında tetikte olduğum, pek söylenemezdi; Luc’ün öldürmeden önce benimle konuşmak isteyeceğini biliyordum. Bu söylev, bu açıklama, sorunlu bir sonsözdü. Çevirdiği dolapların mantıklı sonucu. Kötü’nün İyi’ye karşı gerçek bir zaferi.</span></p>

    <p class="duz" xml:lang="tr"><span class="duz">Dört dakika.</span></p>

    <p class="duz" xml:lang="tr"><span class="duz">Yanılmıştım. Luc burada değildi. Kolum düştü, işaretparmağımı tetik köprüsü boyunca gezdirdim. Açmazdaydım. Luc kaybolmuştu ve nerede olduğuna dair en ufak bir fikrim yoktu. Mesajını anlayamamıştım.</span></p>

    <p class="duz" xml:lang="tr"><span class="duz">Nerede hata yaptığımı düşündüm. ORADA, HER ŞEYİN BAŞLADIĞI YERDE.</span></p>

    <p class="duz" xml:lang="tr"><span class="duz">Hikâye burada, bu manastırda değil, daha önce başlamıştı. Luc’ün efsanesinin gerçek kaynağı geçirdiği kazaydı. Bana dostluğumuzun, rekabetimizin doğduğu bu yerde değil, her şeyi başlatan ilk deneyimini yaşadığı yerde randevu vermişti.</span></p>

    <p class="duz" xml:lang="tr"><span class="duz">Genderer çukurunda.</span></p>

    <p class="duz-son-paragraf-2" xml:lang="tr"><span class="duz">Şeytanın vahyini aldığı yerde.</span></p>
  </div>
</body>
</html>