<html xmlns="http://www.w3.org/1999/xhtml">
<head>
  <title>23.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x23">
    <h1 class="bolum-ismi" id="toc-anchor" xml:lang="tr"><span class="bolum-ismi">23</span></h1>

    <p class="duz" xml:lang="tr"><span class="duz">Eve dönünce, üstümü değiştirdim sonra panjurları kapattım. Karanlıkta bilgisayarın karşısına oturdum ve Google’da araştırmaya başladım. Sarty, Sartoux ve Sarpuits kelimelerini Franche-Comté bölgesiyle eşleştirerek tuşladım. Birçok yanıt geldi, ama içlerinde en akla yatkını, Haut-Doubs’taki “Sartuis”ydi. Burası, İsviçre sınırında, Morteau yakınlarında küçük bir kentti.</span></p>

    <p class="duz" xml:lang="tr"><span class="duz">Ardından yeni aramalar yaptım.</span></p>

    <p class="duz" xml:lang="tr"><span class="duz">Önce yerel gazeteleri bulmaya çalıştım. Nancy merkezli</span> <span class="italik">L’Est républicain</span><span class="duz">, Besançon’daki</span> <span class="italik">Le Courrier du Jura</span><span class="duz">, Lyon merkezdeki,</span> <span class="italik">Le Progrès</span> <span class="duz">ve Mulhouse’un kuzeydoğusunda çıkan</span> <span class="italik">Le Pays</span><span class="duz">.</span> <span class="italik">L’Est républicain</span><span class="duz">’in arşivine girdim ve peş peşe birkaç kelimeyi tuşladım: Sartuis, haziran, 2002, ceset, cinayet, kadın... Ve 28 haziran tarihli nüshada tek bir habere rastladım.</span></p>

    <p class="alinti-ilk-paragraf-x" xml:lang="tr"><span class="dar-paragraf-bold">Notre-Dame-de-Bienfaisance’da bir ceset bulundu</span></p>

    <p class="alinti" xml:lang="tr"><span class="dar-paragraf-duz">Dün sabah, Sartuis’den (Haut-Doubs) birkaç kilometre uzakta, Notre-Dame-de-Bienfaisance Vakfı Doğal Parkı’nda çıplak bir kadın cesedi bulundu. Edindiğimiz bilgiye göre ceset vakfın müdiresi Marilyne Rosarias tarafından manastırın yukarısındaki bir yaylada görüldü.</span></p>

    <p class="alinti" xml:lang="tr"><span class="dar-paragraf-duz">Büyük olasılıkla uzun bir süre yayladaki ormanda kalan ceset bozulmuş ve tamamen çürümüş. Son günlerde yağan şiddetli yağmurların etkisiyle çamurla birlikte aşağıya, yaylanın alt kısmına sürüklenmiş.</span></p>

    <p class="alinti" xml:lang="tr"><span class="dar-paragraf-duz">Ceset kime ait? Ne zaman öldürüldü? Öldürülme sebebi ne? Şu an için ne kurtarma görevlileri ne de jandarma bu sorulara cevap verebiliyor, ama bir kaza varsayımı en çok üzerinde durulan şey. Trekking meraklısı bir sporcunun düşmüş; ya hemen ya da ıssız ormanda birkaç gün sonra ölmüş olabileceği söyleniyor.</span></p>

    <p class="alinti" xml:lang="tr"><span class="dar-paragraf-duz">Yine de, ormanda sürekli dolaşan korucular ve vakıf personeli tarafından cesedin fark edilmemesi oldukça garip. Bir başka varsayım daha var. Kadın başka bir yerde öldürülmüş ve sonra doğal parka taşınmış olabilir...</span></p>

    <p class="alinti-son-paragraf-x" xml:lang="tr"><span class="dar-paragraf-duz">Otopsi bugün, Besançon’da Jean-Minjoz Hastanesi’nde yapılacak, böylece birçok konunun aydınlanması bekleniyor. Öte yandan jandarmanın olay yeri inceleme ekipleri bir ipucu bulmak için bölgeyi araştırıyor. Şu an için dosyadan sorumlu Sorgu Yargıcı Corine Magnan ve başsavcı herhangi bir açıklamada bulunmuyor. Komşu kent Sartuis belediyesi de sessizliğini koruyor. Bölgede bu gizemin mümkün olduğunca çabuk aydınlatılmasını isteniyor, aksi takdirde Doubs’ta başlayan turizm sezonunun zarar göreceğini söyleniyor.</span></p>

    <p class="duz" xml:lang="tr"><span class="duz">Şaşırmıştım. Cesedin bulunduğu yer –dini bir vakfa ait arazi– aradığım yerle örtüşüyordu, ama cinayetin aynı cinayet olduğundan emin değildim. Ne vahşice açılmış yaralardan ne de şeytan sembollerinden söz ediliyordu. Üstelik Doudou’nun bahsettiği “tüyler ürpertici bir olayı” veya bir “satanist cinayeti”ni akla getiren herhangi bir şey de yoktu.</span></p>

    <p class="duz" xml:lang="tr"><span class="duz">Sitede biraz daha dolaştım. Sonraki günlerde konuyla ilgili başka bir makaleye rastlamadım. Otopsi hakkında da bir haber yoktu. Ne savcının ne de yargıcın beyanatı vardı. Bu sessizliğin sebebi neydi? Olay önemsiz bulunduğundan mı gazeteciler üstünde durmamıştı? Hayır. Bir ceset önemsiz olamazdı. Temmuz ayını da taradım. Ama bir sonuç alamadım.</span></p>

    <p class="duz" xml:lang="tr"><span class="italik">Courrier du Jura</span><span class="duz">’nın arşivine girdim. Aynı kelimeler. Aynı arama. Daha açık ve kesin bilgilerin yer aldığı 29 haziran tarihli bir habere rastladım.</span></p>

    <p class="alinti-ilk-paragraf-x" xml:lang="tr"><span class="dar-paragraf-bold">Sartuis</span></p>

    <p class="alinti" xml:lang="tr"><span class="dar-paragraf-bold">Bir kentin laneti</span></p>

    <p class="alinti" xml:lang="tr"><span class="dar-paragraf-duz">Önceki gün sabah Notre-Dame-de-Bienfaisance Doğal Parkı’nın yaylasında bulunan kadın cesedinin kimliği saptandı. Aslında cesedi götürmekle görevli yardım ekibi daha kadını görür görmez hemen orada tanımıştı. Sylvie Simonis adındaki maktul, 42 yaşında ve Sartuis’de saat tamircisi.</span></p>

    <p class="alinti" xml:lang="tr"><span class="dar-paragraf-duz">Tüm Haut-Doubs sakinleri için bu isim uğursuz olayları anımsatıyor. Sylvie Simonis, 88 kasımında öldürülen 8 yaşındaki küçük Manon’un annesiydi. Korkunç olay çözüme kavuşturulamamıştı. Yeni bir ölümün meydana gelmesi ve diğer olayın hâlâ sır perdesiyle örtülü olması eski korkuları depreştirdi. Ve tabii birçok soruyu da beraberinde getirdi.</span></p>

    <p class="alinti" xml:lang="tr"><span class="dar-paragraf-duz">Öncelikle cesedin, eski manastır arazisinde bulunma sebeplerini öğrenmek ve ölüm nedenini saptamak imkânsız. Kaza mı? Cinayet mi? İntihar mı? Tanıkların ilk ifadelerine göre cesedin durumu bunu söylemeyi olanaksız kılıyor ve Besançon’da Jean-Minjoz Hastanesi’nde yapılan otopsinin sonuçları henüz bilinmiyor.</span></p>

    <p class="alinti" xml:lang="tr"><span class="dar-paragraf-duz">Güvenilir bir kaynaktan aldığımız bilgiye göre, İsviçreli ünlü Locle firması için kendi hesabına çalışan usta saatçi Sylvie Simonis bir hafta önce kaybolmuş. Kimse bunu önemsememiş. Gizemli değil ağzı sıkı bir kadın olan Simonis düzenli aralıklarla İsviçre ile Fransa arasında mekik dokuyormuş ve bazen de hiçbir yaşam belirtisi görülmeyen Sartuis’deki evinden dışarı çıkmıyor, saatlerinin montajını yapıyor, parçaları birleştiriyormuş.</span></p>

    <p class="alinti" xml:lang="tr"><span class="dar-paragraf-duz">Cinai bir olay söz konusuysa, bu cinayet ile 1988’deki Manon cinayeti arasında bir ilişki olabilir mi? Bir varsayım yürütmek için henüz çok erken, ama Sartuis’de ve hatta Besançon’da dedikodular başladı bile...</span></p>

    <p class="alinti" xml:lang="tr"><span class="dar-paragraf-duz">Öte yandan hem Sartuis Jandarması Araştırma Birimi hem de Besançon mahkemesine bağlı Yargıç Corine Magnan olabildiğince gizlilik içinde soruşturmayı yürütüyor. Sorgu yargıcı muhabirimize yaptığı açıklamada: “Bütün spekülasyonlardan, boşboğazlıklardan uzak durarak tam bir nesnellik içinde bu dosya üzerinde çalışıyoruz. Medyanın bu işe burnunu sokmasına da herhangi bir baskıya da müsamaha göstermeyeceğim” dedi.</span></p>

    <p class="alinti-son-paragraf-x" xml:lang="tr"><span class="dar-paragraf-duz">Herkes 1988’i hatırlıyor, küçük kızın cinayeti de büyük bir gizlilik içinde yürütülmüş, biz gazeteciler için olayın gelişimi hakkında bilgi almak imkânsız hale gelmişti. Ancak bu gizliliğin belli bir açıklaması vardı: Grégory olayının neden olduğu travma, olay bizim bölgeden birkaç kilometre uzakta meydana gelmiş ve medyanın aşırı ilgisinden soruşturma olumsuz etkilenmişti. Yine de biz herkesi bilgilendirebilmek amacıyla, bugün bu soruşturmanın her aşamasını bilmek istiyoruz.</span></p>

    <p class="duz" xml:lang="tr"><span class="duz">Makale, gazetecilerin haber alma haklarına yapılan bir atıfla sona eriyordu. Arkama yaslandım ve düşündüm. Belki bir yerlerden yakalamıştım. “Tüyler ürpertici bir olay”. Luc’ün takıntısı. Ama hâlâ Satan’la ilişkili bir şey yoktu.</span></p>

    <p class="duz" xml:lang="tr"><span class="duz">Ve özellikle bir ayrıntı dikkatimi çekmişti, aksayan bir yan vardı.</span></p>

    <p class="duz" xml:lang="tr"><span class="duz">Makaleyi yeniden okudum, sonra</span> <span class="italik">L’Est républicain</span><span class="duz">’e geri döndüm.</span></p>

    <p class="duz" xml:lang="tr"><span class="duz">28 hazirandaki haberde “bozulmuş ve tamamen çürümüş bir ceset”ten bahsediliyordu. 29’undaki haber ise kurtarma görevlileri tarafından kadının kimliğinin hemen saptandığını söylüyordu. Bunda bir tutarsızlık vardı. Ceset ya çürümüş ve tanınmaz haldeydi ya da hiç bozulmamış ve tanınabilir durumdaydı.</span></p>

    <p class="duz" xml:lang="tr"><span class="italik">Courrier du Jura</span><span class="duz">’nın temmuz ayı nüshalarına da göz attım. Tek satır yoktu. Her iki gazetede de olay bir daha açılmamak üzere kapanmış gibiydi. Haberlerin yazarlarına ulaşmaya çalıştım. Ama her ikisi de gazetede değildi ve telefonla, kişisel koordinatlarını elde etmek söz konusu olamazdı.</span></p>

    <p class="duz" xml:lang="tr"><span class="duz">AFP’nin Besançon bürosunu aradım. Karşıma genç ve dinamik bir ses çıktı. Bir stajyer olmalıydı. Kendimi tanıttım ve ona Simonis olayından söz ettim.</span></p>

    <p class="duz" xml:lang="tr"><span class="duz">– Bir soruşturma mı yürütüyorsunuz? diye sordu meraklı bir ses tonuyla.</span></p>

    <p class="duz" xml:lang="tr"><span class="duz">– Bilgi topluyorum. Bana bu konu hakkında ne söyleyebilirsiniz?</span></p>

    <p class="duz" xml:lang="tr"><span class="duz">– Merkeze ilk haberi geçen benim. Gerçekten sansasyonel bir haberdi. Bir manastırın yakınlarında bulunmuş bir ceset; son derece iştah kabartıcı, öyle değil mi? Özellikle de bulunan cesedin kimliği: Sylvie Simonis! Zaten jandarma da bize en ufak bir bilgi vermemişti. Yargıçla temas kurdum, sonuç alamadım. Savcı da aynı şekilde. Hatta Notre-Dame-de-Bienfaisance’a bile gittim. Kapıyı açmadılar.</span></p>

    <p class="duz" xml:lang="tr"><span class="duz">– Bu suskunluğun sebebi ne?</span></p>

    <p class="duz" xml:lang="tr"><span class="duz">– Bunun bir tırmanış kazası olduğuna inanmamızı istiyorlar. Bunda ilginç bir şey olmadığına da. Ben, bunun tam tersini düşünüyorum. Susuyorlar çünkü bir şeyler buldular.</span></p>

    <p class="duz" xml:lang="tr"><span class="duz">– Ne gibi?</span></p>

    <p class="duz" xml:lang="tr"><span class="duz">– Hiçbir fikrim yok. Şu kaza hikâyesi tam bir çıkmazdı. Bir kere Sylvie Simonis sporcu biri değildi. Sonra Sylvie’nin bir haftadan beri kayıp olduğu biliniyordu. Ayrıca cesedi neden o haldeydi?</span></p>

    <p class="duz" xml:lang="tr"><span class="duz">– Ceset gerçekten çürümüş müydü?</span></p>

    <p class="duz" xml:lang="tr"><span class="duz">– Kurt kaynıyordu.</span></p>

    <p class="duz" xml:lang="tr"><span class="duz">– Cesedi gördünüz mü?</span></p>

    <p class="duz" xml:lang="tr"><span class="duz">– Hayır. Ama kurtarma ekibindeki çocuklarla konuştum.</span></p>

    <p class="duz" xml:lang="tr"><span class="duz">–</span> <span class="italik">Courrier du Jura</span><span class="duz">’nın haberine göre kurtarma ekibindekiler yüzünü tanımışlar.</span></p>

    <p class="duz" xml:lang="tr"><span class="duz">Gençlere özgü bir kahkaha attı:</span></p>

    <p class="duz" xml:lang="tr"><span class="duz">– Bu son derece şaşırtıcı bir durum! Ceset hem çürümüş... hem de çürümemiş!</span></p>

    <p class="duz" xml:lang="tr"><span class="duz">– Nasıl yani?</span></p>

    <p class="duz" xml:lang="tr"><span class="duz">– Alt kısımları tamamen çürümüş, ama gövdesi daha az bozulmuş. Ve yüzü nikel gibi parlakmış! Sanki... Tereddüt etti. Sanki kadın birkaç kez ölmüş gibi, durumu anlıyor musun? Birbirinden farklı zamanlarda!</span></p>

    <p class="duz" xml:lang="tr"><span class="duz">Çocuğun anlattıkları akıl almaz şeylerdi. Ama bu tuhaflık belki de Luc’ün hareket noktasını oluşturuyordu.</span></p>

    <p class="duz" xml:lang="tr"><span class="duz">– En azından bunun bir cinayet olduğu biliniyor, değil mi?</span></p>

    <p class="duz" xml:lang="tr"><span class="duz">– Hayır. Bize bu konuda hiçbir şey söylenmedi. Bu gizliliği anlıyorum. Sylvie Simonis bölgede bir tabuydu.</span></p>

    <p class="duz" xml:lang="tr"><span class="duz">– Küçük kızının öldürülmüş olması yüzünden mi?</span></p>

    <p class="duz" xml:lang="tr"><span class="duz">– Elbette! Jura’daki Grégory olayı! On dört yıl geçti en ufak bir ipucu bile yok, ama Sartuis sokaklarında en saçma sapan varsayımlar hâlâ dolaşıyor!</span></p>

    <p class="duz" xml:lang="tr"><span class="duz">– İki olayın bağlantılı olduğunu mu düşünüyorsunuz?</span></p>

    <p class="duz" xml:lang="tr"><span class="duz">– Kuşkusuz. Özellikle de Sylvie’nin Manon olayındaki rolü açıklığa kavuşmadıkça.</span></p>

    <p class="duz" xml:lang="tr"><span class="duz">– Yani?</span></p>

    <p class="duz" xml:lang="tr"><span class="duz">– Bir dönem, Sylvie bile cinayet şüphelileri arasındaymış. Ama temize çıkmış. Suçun işlendiği sırada başka bir yerde olduğunu kanıtlamış. Şimdi, on iki yıl sonra o öldü ve yetkililer soruşturmayı örtbas etmeye çalışıyor. Bana göre çok önemli bir şey buldular!</span></p>

    <p class="duz" xml:lang="tr"><span class="duz">Bir manastırın yakınında bulunan bir ceset. Birkaç kez ölmüş bir kadın. Öldürülmüş bir çocuk. Evlat katili olduğundan şüphelenilen bir kadın. Böyle bir hikâyede şeytanın bir yeri olmalıydı. Bir türlü akıl erdiremediğim bir başka konuya geçtim:</span></p>

    <p class="duz" xml:lang="tr"><span class="duz">– Madem bu dosya sizin bu kadar ilginizi çekti, neden başka haber yapmadınız? Neden bu konu hakkında tek kelime yazılmadı?</span></p>

    <p class="duz" xml:lang="tr"><span class="duz">– Elimizde en ufak bir bilgi yoktu.</span></p>

    <p class="duz" xml:lang="tr"><span class="duz">– Böyle bir gizlilik bile, başlı başına bir haber. Bir makale konusu.</span></p>

    <p class="duz" xml:lang="tr"><span class="duz">– Talimat vardı.</span></p>

    <p class="duz" xml:lang="tr"><span class="duz">– Ne talimatı?</span></p>

    <p class="duz" xml:lang="tr"><span class="duz">– Mademki bir şey söylenmiyordu, pisliğe çomak sokmanın da âlemi yoktu. Bölge için bu kötü olabilirdi. Sartuis, Doubs’tan yedi kilometre uzakta. Nehrin ceset kaynadığı söylentisinin kulaktan kulağa yayıldığını bir düşünün, hem de turizm mevsiminin ortasında.</span></p>

    <p class="duz" xml:lang="tr"><span class="duz">“Sen” diye hitap etmeye başladım:</span></p>

    <p class="duz" xml:lang="tr"><span class="duz">– Adın ne?</span></p>

    <p class="duz" xml:lang="tr"><span class="duz">– Joël. Joël Saphiro.</span></p>

    <p class="duz" xml:lang="tr"><span class="duz">– Kaç yaşındasın?</span></p>

    <p class="duz" xml:lang="tr"><span class="duz">– Yirmi iki.</span></p>

    <p class="duz-son-paragraf-2" xml:lang="tr"><span class="duz">– Sanırım seni ziyarete geleceğim, Joël. Hem turizm mevsimi de sona erdi.</span></p>
  </div>
</body>
</html>