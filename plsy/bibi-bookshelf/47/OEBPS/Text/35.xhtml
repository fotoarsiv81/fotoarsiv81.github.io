<html xmlns="http://www.w3.org/1999/xhtml">
<head>
  <title>35.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x35">
    <h1 class="bolum-ismi" id="toc-anchor" xml:lang="tr"><span class="bolum-ismi">35</span></h1>

    <p class="duz" xml:lang="tr"><span class="italik">Courrier de Jura</span><span class="duz">, 13 kasım 1988.</span></p>

    <p class="alinti-ilk-paragraf-x" xml:lang="tr"><span class="dar-paragraf-bold">Ölüm Sartuis’yi vurdu</span></p>

    <p class="alinti" xml:lang="tr"><span class="dar-paragraf-duz">Haut-Doubs’un ünlü saat şehri Sartuis alçakça bir drama sahne oldu, Dün, 12 kasım 1988’de, saat on dokuz dolaylarında, sekiz yaşındaki Manon Simonis’in cesedi, şehir arıtma istasyonunun yakınındaki bir dağıtım kuyusunun dibinde bulundu. Besançon (Doubs) cumhuriyet savcısına göre olay kesinlikle bir cinayet.</span></p>

    <p class="alinti" xml:lang="tr"><span class="dar-paragraf-duz">Saat 16:30’da, her gün olduğu gibi, Martine Scotto, okul çıkışına gidip Manon’u aldı. Çocuk ve dadısı yürüyerek, Sartuis’nin biraz dışındaki, Bayan Scotto’nun Corolle sitesindeki evine gittiler. Saat 17:00’ydi. İkindi kahvaltısından sonra, Manon, sitenin, apartmanın hemen altındaki oyun alanına indi. Birkaç dakika sonra, Martine Scotto, küçük kıza bakmak istedi. Ama kız oyun alanında yoktu. Ve onu gören olmamıştı.</span></p>

    <p class="alinti" xml:lang="tr"><span class="dar-paragraf-duz">Dadı hemen kızı aramaya başladı, merdivenlere, bodrumlara, sekiz yüz metre ötede, tepenin yamacında yer alan otoparka baktı. Yoktu. Saat 17:30’du. Martine Scotto jandarmaya haber verdi.</span></p>

    <p class="alinti" xml:lang="tr"><span class="dar-paragraf-duz">Aramalar yeniden başladığında, hava kararmıştı. Jandarma önce beş yüz metre yarıçapında bir alanı taradı. Saat 18:30’du. Morteau’dan takviye olarak iki manga jandarma geldi. Aramalar bir kilometrelik bir alana yayıldı. Bazı gönüllü yurttaşlar da bu üniformalı gruplara katıldı.</span></p>

    <p class="alinti" xml:lang="tr"><span class="dar-paragraf-duz">Saat 19:20’de, Manon’un cesedi, şiddetli yağmur altında, şehrin kuzeyinde bulunan, haç dikili Rozé Tepesi’nin yakınlarındaki dağıtım istasyonu kuyularından birinin dibinde bulundu. Burası, Corolle sitesine sadece yedi yüz metre uzakta bir yer. Yapılan ilk gözlemlere göre, kuyunun derinliği beş metreydi ve yarısına kadar doluydu. Ama çocuğun hiç şansı yoktu, kuyu yüzmek için çok dar ve su da çok soğuktu. Kurtarma görevlileri Manon’u çıkardıklarında, gözbebekleri sabitlenmişti ve kalbi de atmıyordu. Vücut ısısı 25 derecenin altına inmişti. Yapacak bir şey yoktu.</span></p>

    <p class="alinti" xml:lang="tr"><span class="dar-paragraf-duz">Cumhuriyet savcısı yorum yapmıyor. Aynı gece, Martine Scotto’nun Sartuis jandarması tarafından sorgulandığını biliyoruz. Bu sabah da, jandarma araştırma servisleri, cinayet mahallinde incelemelerine devam ettiler.</span></p>

    <p class="alinti-son-paragraf-x" xml:lang="tr"><span class="dar-paragraf-duz">Bugün, tüm bölge büyük bir şok içinde. Herkes, dört yıl önce Jura yakınlarında işlenen, bir başka alçakça cinayeti düşünüyor: Gregory Villemin cinayetini. Asla aydınlatılamamış bir cinayet. Böyle bir alçaklığın tekrarlanması nasıl kabul edilebilir? Savcının suskunluğuna rağmen, jandarma önemli ipuçlarına ulaşmış gibi. Yargıç birkaç saat içinde yeni bir açıklama yapılacağına dair söz verdi. Bir an önce sonuç alınmasını umut etmekten başka yapacak bir şey yok. Bu alçaklığın telafisi olmadığından, en azından cezalandırılması gerekiyor.</span></p>

    <p class="duz" xml:lang="tr"><span class="duz">Gözlerimi ekrandan ayırdım: Chopard makalelerini numaralandırmıştı. Kasım 1988 ile aralık 1989 dönemini kapsayan yüze yakın haber vardı. Hepsine şöyle bir bakmıştım ve şimdi de soruşturmanın önemli safhalarını yazan makaleleri okuyordum.</span></p>

    <p class="duz" xml:lang="tr"><span class="duz">Bir Camel yaktım. Gazeteci, birinci kattaki odasında sigara içmeme izin vermişti. Burası, zemini ahşap kaplı bir çalışma odasıydı, zavallı kütüphane, karton kutuların, kitap ve gazete yığınlarının altında iki büklüm olmuştu. Odada ayrıca, üzeri diapozitiflerle dolu bir ışıklı masa da vardı. Vaktini bir kitabı veya dosyayı ararken harcayan bir gazetecinin ini.</span></p>

    <p class="duz" xml:lang="tr"><span class="duz">Ayağa kalktım ve odayı kokutmamak için camı açtım. Chopard’ın evi, çimento duvarlarında pencere boşluklarından başka bir şey olmayan süssüz küçücük bir evdi. Soldan sokağa doğru çıkıntı yapan, sağdan ise bakımsız bir bahçeye açılan tenteli bir terası vardı; sönük plastik bir şişme havuz, patlak lastikler, katlanır sandalyeler oraya buraya, yüksek otların üzerine atılmıştı.</span></p>

    <p class="duz" xml:lang="tr"><span class="duz">Pencereyi açık bıraktım ve yeniden işime döndüm.</span></p>

    <p class="duz-ilk-paragraf" xml:lang="tr"><span class="italik">Courrier du Jura</span><span class="duz">, 14 kasım 1988.</span></p>

    <p class="alinti-ilk-paragraf" xml:lang="tr"><span class="dar-paragraf-bold">Simonis cinayeti: Soruşturma sürüyor</span></p>

    <p class="alinti" xml:lang="tr"><span class="dar-paragraf-duz">Birkaç saat önce Manon Simonis’in vahşice öldürülmesiyle Sartuis bir askeri kaleye dönüştü. Dün, 13 kasımda, Besançon’dan ve Pantorlier’den üç manga daha jandarma geldi. Öğleden sonra cumhuriyet savcısı, bu işle sorgu yargıcı Gilbert de Witt ile Morteau Araştırma Birimi’nden Yüzbaşı Jean-Pierre Lamberton’un görevlendirildiğini açıkladı. “Bu iki deneyimli insan daha önce de önemli olayları aydınlığa kavuşturmuştur” dedi.</span></p>

    <p class="alinti" xml:lang="tr"><span class="dar-paragraf-duz">Yine de savcılığın açıklaması tatmin edici değildir. Soruşturmayla ilgili yeni bir bilgi verilmemiştir. Otopsi raporu açıklanmamıştır. Dinlenen tanıkların ifadeleri gizliliğini korumaktadır. Savcı jandarmanın varsayımlarını da kesinliğe kavuşturmamıştır. Böyle bir gizliliğin nedenini anlayamıyoruz. Olan biteni öğrenmek Sartuis halkının hakkıdır.</span></p>

    <p class="alinti" xml:lang="tr"><span class="dar-paragraf-italik">Courrier du Jura</span> <span class="dar-paragraf-duz">olarak, biz kendi soruşturmamızı yürütüyoruz. Bir kist ameliyatı geçiren Sylvie Simonis’in dün sabah hastaneden ayrıldığını öğrendik. O zamandan bu ana kadar nerede kalmış olduğunu bilen yok, ama evinde kalmamış. Öte yandan Martine Scotto’nun tanıklığından pek bir şey çıkmadı. Olay esrarını koruyor: Neden Manon’u oyun alanında gören yok? Kız apartmandan çıkmak için başka bir çıkışı mı kullandı? Nasıl ve kiminle, arıtma sahasına kadar gitti? Manon ürkek bir çocuktu ve asla kimsenin peşine takılmazdı. İşte jandarmanın tüm dikkatini, çocuğun yakın çevresindekilere yöneltmesinin nedeni de bu.</span></p>

    <p class="alinti-son-paragraf-x" xml:lang="tr"><span class="dar-paragraf-duz">Başka muammalar da var. Mesela arıtma alanında ayak veya lastik izi bulunmaması. Ya da Manon’un kesin ölüm nedeninin bilinmemesi gibi. Kurtarma ekibindekilere göre, ölüm sebebi büyük bir olasılıkla soğuk suyun neden olduğu ani şok, boğulma değil. Peki, yetkililer neden bir açıklama yapmıyor? Otopsi raporu konusunda niçin susmayı tercih ediyorlar. Jandarma ve savcılık haber ambargosunu kaldırmak zorunda!</span></p>

    <p class="duz" xml:lang="tr"><span class="duz">İzleyen makalelerde, Chopard sabırsız bir toplumun sözcüsü haline geliyordu. Ama soruşturmayı yürütenler suskunluklarını korumaya devam ediyordu. Chopard da haftalık yazılarını yazmakta zorlanıyordu. Ona göre jandarmanın söyleyecek hiçbir şeyi yoktu. Bu cinayet tam bir muammaydı, ne mantıklı bir açıklaması ne de belirli bir nedeni vardı.</span></p>

    <p class="duz" xml:lang="tr"><span class="duz">Yine de, olaydan on gün sonra, 22 kasımda, Chopard sansasyonel bir haber yakalıyordu.</span></p>

    <p class="alinti-ilk-paragraf-x" xml:lang="tr"><span class="dar-paragraf-bold">Simonis cinayetinde şüpheli bir adam</span></p>

    <p class="alinti" xml:lang="tr"><span class="dar-paragraf-duz">Soruşturmayı sürdürenlerin ağzı sıkılığına rağmen, Simonis cinayetinde kesin bir ipucuna ulaşmayı başardık: Cinayetten önce aile tehdit ediliyordu!</span></p>

    <p class="alinti" xml:lang="tr"><span class="dar-paragraf-duz">İlk günden itibaren, olayda bir tuhaflık var. Aramalar başladığında, metal bir kapakla kapatılmış bir kuyuya bakmak jandarmanın aklına nereden geldi? Bu çok basit: Onlara haber verildi. O gün, saat on sekizde, hastanedeki Sylvie Simonis ile Besançon’daki kayınvalidesi ve kayınpederi bir telefon aldı. Her iki telefon da, Manon’un cesedinin bulunabileceği bir “kuyu”yu işaret ediyordu ve bunlar gelen ilk telefonlar değildi, ki bunu artık biliyoruz, daha önce de birçok telefon almışlardı. Bir aydan beri, Sylvie ile kayınvalidesi ve kayınpederi bir adam tarafından sürekli taciz ediliyordu.</span></p>

    <p class="alinti" xml:lang="tr"><span class="dar-paragraf-duz">Aldığımız bilgilere göre, onları arayan “ses” deformeymiş, şüphesiz adam sesin tınısını değiştiren bir alet kullanıyordu. Bölgedeki birçok şirket bu tür aletlerden üretiyor. Jandarma bu tip ürünler yapan üç fabrikanın çalışanlarını sorguladı. Henüz bilmediğimiz bir sebepten dolayı, soruşturmacılar, adamın bu ses filtresini mağazadan değil, toptancıların birinden, kaynağından aldığını düşünüyor gibi.</span></p>

    <p class="alinti" xml:lang="tr"><span class="dar-paragraf-duz">Bir serseri veya sıradan bir katil düşüncesi böylece kesin olarak bir kenara bırakılmış oldu. Önemli bir sebep vardı. Simonis ailesini hedef alan, tamamen kötücül bir hareket. Bu nedenle, jandarma tüm dikkatini hiç olmadığı kadar Sylvie ile kızının yakın çevresindekiler üzerinde yoğunlaştırmış durumda. Ailenin yakınlarından biri, bu fabrikalardan birinde çalışıyor olabilir mi? Soruşturmayı yürütenler, katili bulmak için şüphelendikleri kişilere “deforme” ses testi yapacak mı?</span></p>

    <p class="alinti-son-paragraf-x" xml:lang="tr"><span class="dar-paragraf-duz">Bu ipucu, günün en önemli konusu gibi görünüyor.</span></p>

    <p class="duz" xml:lang="tr"><span class="duz">Yeni bir sigara daha yaktım. Grégory cinayetiyle benzerlikleri şaşırtıcıydı. Sanki Sartuis’deki katil, Lépanges’daki cinayetten esinlenmişti.</span></p>

    <p class="duz" xml:lang="tr"><span class="duz">Bir kez daha günlük yazılara döndüm. Jandarma bütün dikkatini ses sorununa vermişti. Çeşitli makine modellerini denemişler, Simonislerin yakınlarının seslerini kaydetmişlerdi. Bu testleri Sylvie’nin yanı sıra kayınvalidesi ile kayınpederine de uygulamışlardı.</span></p>

    <p class="duz" xml:lang="tr"><span class="duz">Aralık başında olay yeniden alevlenmişti.</span></p>

    <p class="duz-ilk-paragraf" xml:lang="tr"><span class="italik">Courrier du Jura</span><span class="duz">, 3 aralık 1988.</span></p>

    <p class="alinti-ilk-paragraf" xml:lang="tr"><span class="dar-paragraf-bold">Simonis cinayeti: Bir şüpheli tutuklandı</span></p>

    <p class="alinti" xml:lang="tr"><span class="dar-paragraf-duz">Önceki gün, Simonis dosyasında beklenmedik bir gelişme oldu. Bu olayı biz ancak bu gece öğrenebildik, çünkü her şey İsviçre’de cereyan etmiş. 1 aralıkta, saat 19:00’da, bir adam İsviçre polisi tarafından evinde sorguya çekilmiş. Adı Richard Moraz olan bu adam, Neuchâtel kantonuna bağlı Locle’daki Moschel’de saatçi ustası olarak çalışıyor ve 42 yaşında.</span></p>

    <p class="alinti" xml:lang="tr"><span class="dar-paragraf-duz">Aldığımız bilgilere göre, iki haftadan beri saatçiden şüpheleniliyormuş. Adamın İsviçre topraklarında tutuklanması şüphesiz adli sorunları da beraberinde getiriyor. Ama iki hükümet, adamın suçlanması konusunda anlaştı ve Sorgu Yargıcı Gilbert de Witt, Sartuis jandarmasıyla birlikte sınırın diğer tarafında sorguya başladı.</span></p>

    <p class="alinti" xml:lang="tr"><span class="dar-paragraf-duz">Richard Moraz kim? Sylvie Simonis’in iş arkadaşı ve Sylvie’nin işinde yükselmesini asla kabullenememiş biri, geçen eylülde de bu nedenle aralarında tartışma bile yaşanmış. Bu da, isimsiz telefonların başladığı tarihle tam olarak örtüşüyor...</span></p>

    <p class="alinti" xml:lang="tr"><span class="dar-paragraf-duz">Ancak böyle bir sebep –profesyonel kıskançlık– bu cinayeti açıklamakta yetersiz kalıyor. Ama işin bir başka yönü daha var: Delphine Moraz, Richard’ın karısı, ses transformatörleri üreten Lammerie şirketinde çalışıyor.</span></p>

    <p class="alinti" xml:lang="tr"><span class="dar-paragraf-italik">Courrier du Jura</span> <span class="dar-paragraf-duz">olarak, biz başka iki olayı daha açığa çıkardık. Richard Moraz, İsviçre Federal Polisi tarafından tanınan biri. 1983’te, Lozan Saatçilik Okulu’nda ders verdiği dönemde reşit olmayan bir kızı alıkoymakla suçlanmış. İkincisi: Moraz, cinayet günü ve saatinde nerede olduğunu kanıtlayamıyor. Söylediğine göre 12 kasım günü, saat 17:00’de arabasıyla evine doğru gidiyormuş.</span></p>

    <p class="alinti" xml:lang="tr"><span class="dar-paragraf-duz">Elbette bunlar saatçinin suçlu olduğunu göstermez. Ve Moraz, Manon’u dağıtım istasyonuna kadar rahatlıkla götürebilmeyi başarabilecek, ailenin yakın çevresinden biri de değil. Öte yandan, saatçi ustası, yüz kilonun üzerinde iriyarı biri, kimsenin dikkatini çekmemiş olması imkânsız. Kimileri, karısının da suç ortağı olduğunu düşünüyor. “Katil” bir çift olabilir mi?</span></p>

    <p class="alinti-son-paragraf-x" xml:lang="tr"><span class="dar-paragraf-duz">İtiraf etmezse, Gilbert de Witt şüpheliyi serbest bırakmak zorunda kalacak. Ama her ne olursa olsun, yargıç ile Yüzbaşı Lamberton’un sessiz kalma stratejilerine son vermeleri isabetli olacaktır. Mümkün olduğunca açık davranarak insanların gerginliklerini azaltabilir ve kuşkuları en aza indirebilirler. Sartuis’de ortam her geçen gün biraz daha geriliyor!</span></p>

    <p class="duz" xml:lang="tr"><span class="duz">Gerçekten de, Richard Moraz bir süre sonra serbest bırakılmıştı. İddia dosyası, bir kapının altından geçecek kadar inceydi. Kent yeniden kabuğuna çekilmişti. Ama dedikodular sürüyor, her kafadan bir ses çıkıyordu. Ve Chopard bu durumu biraz daha körüklüyordu.</span></p>

    <p class="duz" xml:lang="tr"><span class="duz">Noel’e doğru ortam yatışmıştı. Yerel gazeteler cinayetle ilgili yazılarını seyrekleştirmişlerdi. Chopard da günlük yazılarına ara vermişti. Simonis cinayeti yavaş yavaş külleniyordu.</span></p>

    <p class="duz" xml:lang="tr"><span class="duz">Ancak sonraki yılın başında beklenmedik bir gelişme olmuştu. 14 ocak 1989 tarihli yazıyı yeniden okudum.</span></p>

    <p class="alinti-ilk-paragraf-x" xml:lang="tr"><span class="dar-paragraf-bold">Simonis cinayeti: Katil itiraf etti!</span></p>

    <p class="alinti" xml:lang="tr"><span class="dar-paragraf-duz">Haber dün akşam bomba gibi düştü. Sartuis şokta. Bir önceki gün, öğleden sonra, 12 ocak 1989’da, jandarma yeni bir şüpheliyi gözaltına aldı. Adam Manon Simonis’i öldürdüğünü itiraf etti.</span></p>

    <p class="alinti" xml:lang="tr"><span class="dar-paragraf-duz">Metz doğumlu, 31 yaşındaki Patrick Cazeviel, polisin yakından tanıdığı biri. Soygundan ve müessir fiilden, biri üç yıl, diğeri dört yıl olmak üzere iki kez hapis yatmış. Peki, neden jandarma, bu şiddet yanlısı ve asosyal adamı bu alçakça olayın faili olarak yakaladı? Bunun sebebi çok basit: Cazeviel, Sylvie Simonis’in çocukluk arkadaşı.</span></p>

    <p class="alinti" xml:lang="tr"><span class="dar-paragraf-duz">Devletin vasiliğinde, on iki yaşındayken Nancy’deki bir kimsesiz çocuklar yurduna verildi; burada, ondan üç yaş büyük Sylvie’yi tanıdı. Karakterleri ve tutkuları farklı olmasına rağmen, iki yeniyetme ayrılmaz bir ikili oldu ve şüphesiz Cazeviel, yeniyetmelik çağının bu aşkını hiç unutmadı. Sylvie burs kazanıp saatçilik eğitimine başladığı dönemde, Cazeviel tutuklandı, bu onun ilk hapse girişiydi. Yolları ayrıldı. Sylvie, Frédéric Simonis’le evlendi, sonra da kızını doğurdu.</span></p>

    <p class="alinti" xml:lang="tr"><span class="dar-paragraf-duz">Bu iğrenç cinayetin sebebi belki de eski bir aşk hikâyesi. Geçen sonbaharda ne oldu? Sylvie Simonis ve Patrick Cazeviel yeniden görüşmeye mi başlamıştı? Adam belki de reddedildi. O da Sylvie’nin evliliğinin meyvesini yok ederek intikam almak istedi. Aileyi isimsiz telefonlarla taciz eden Cazeviel miydi?</span></p>

    <p class="alinti-son-paragraf-x" xml:lang="tr"><span class="dar-paragraf-duz">Şimdilik, yargıç ve jandarma konuyla ilgili başka bir açıklama yapmıyor: Cazeviel’in tutuklandığını ve her şeyi itiraf ettiğini söylemekle yetiniyorlar. Yakında Cazeviel, Besançon Tutukevi’ne yollanacak. Sartuis’de herkes, artık kâbusun sona ermiş olması için dua ediyor!</span></p>

    <p class="duz" xml:lang="tr"><span class="duz">Cazeviel iki ay sonra serbest bırakılmıştı. Doğrudan aleyhine kullanılacak hiçbir kanıt yoktu. Aslında, daha en baştan, yanlış giden bir şeyler vardı. Chopard bir suçlu profili çizmişti; tehlikeli, yalnız, marjinal bir adam olsa da kesinlikle Manon’un katili değildi. Doğumuyla birlikte ailesi tarafından terk edilmiş –“Cazeviel” bulunduğu kasabanın adıydı– ve yerel yönetimin vesayeti altında, Metz’deki bir kimsesizler yurdunda “Patrick” adıyla vaftiz edilmişti. Daha sonra birçok sosyal merkezde ve koruyucu ailenin yanında kalmıştı, istikrarsız, disiplinsiz, şiddet yanlısı olduğu üzerinde herkes birleşiyordu. Ama aynı zamanda da, çabuk kavrayan, parlak, istekli bir çocuktu... Zaten bu nedenle, iyi bir eğitim veren Nancy’deki bu yurda kabul edilmiş ve orada da Sylvie’yle tanışmıştı.</span></p>

    <p class="duz" xml:lang="tr"><span class="duz">Ama sonradan karanlık yanları baskın çıkmıştı. Kırıp dökme, şiddet, tutuklanmalar... Hapisteyken veya geçici işlerde –seyyar satıcılık, dam aktarıcılığı, odunculuk gibi– çalışırken bile hep Sylvie’yi kollamıştı. Sanki iki öksüzün arasında bir anlaşma vardı, bu kayıp çocukların dayanışması olmalıydı.</span></p>

    <p class="duz" xml:lang="tr"><span class="duz">1986’da Frédéric Simonis’in ölümüyle Cazeviel şansını denemiş olabilir miydi? Böyle bir reddediliş, adamın öfkesinin ve işlediği cinayetin nedeni olarak kabul edilebilir miydi? Ben inanmıyordum. Hatta adamın, sırf Sylvie’yi kollamak için Sartuis’yi terk etmediğini düşünüyordum. Manon’un öldürülmesi onda vicdan azabı yaratmış olmalıydı, çünkü “dul arkadaşı ile onun yetim kızını” koruyamamıştı. Öyleyse neden cinayeti itiraf etmişti?</span></p>

    <p class="duz" xml:lang="tr"><span class="duz">Tutuklanmasını izleyen haftalarda jandarma duvara toslamıştı. Evinde yapılan aramadan bir sonuç alınamamıştı. Ses testleri de olumsuzdu. Şubat ayında, cinayet mahallinde yapılan tatbikat da tam bir fiyaskoydu. Martta, adam avukatının tavsiyeleri doğrultusunda önceki ifadesini reddetmişti. Jandarmanın baskısıyla cinayeti itiraf etmek zorunda kaldığını açıklamıştı.</span></p>

    <p class="duz" xml:lang="tr"><span class="duz">Bu durum karşısında Yargıç Witt soruşturmayı Besançon Adli Polisi’ne devretmişti. Polis de jandarmayı ters köşeye yatırmıştı. Mayıs 1989’da Komiser Philippe Setton bir basın toplantısı düzenlemiş, bir anda o güne kadar yapılmış bütün soruşturmaları göz ardı ederek, olayın bir kaza olabileceğini söylemişti. Salonda yuh sesleri yükselmişti: Kuyunun ağzı demir bir kapakla kapatılmıştı, nasıl bir kaza olabilirdi? Ayrıca Manon’un cesedinin bir kuyunun içinde olduğunu söyleyen bir adam da vardı. Ancak Setton, Nuh diyor peygamber demiyordu. Bazı ipuçlarından yola çıkarak bu menfur olayın çocuklar arasındaki bir oyunun neticesi olabileceğini söylüyordu. Kötü sonuçlanmış bir oyun.</span></p>

    <p class="duz" xml:lang="tr"><span class="duz">Varsayımın dayandığı iki şey vardı; arıtma istasyonuna çıkan yolu, Manon’un anlaşıldığı kadarıyla uslu uslu yürümesi ve buzlanmış zeminde, çocukların kilolarının hafif olması sebebiyle herhangi bir iz bulunmaması. Ama bu iddialar, akla gelmeyen bir şüpheyi de gündeme getiriyordu; o akşam dışarıda olan çocukların tamamı sitenin oyun alanındaydı.</span></p>

    <p class="duz" xml:lang="tr"><span class="duz">Polisler, Manon’dan biraz daha büyük, 14 yaşındaki erkek çocuğu Thomas Longhini üstünde duruyorlardı, kızın “en iyi arkadaşı”ydı. Her akşam ikisi Corolle sitesindeki apartmanın önünde buluşuyorlardı. O akşam da buluşmuşlar mıydı?</span></p>

    <p class="duz" xml:lang="tr"><span class="duz">İlk olarak, 20 mayıs 1989’da Sartuis Belediyesi’nde Thomas Longhini’yi sorgulamışlar ve serbest bırakmışlardı. Sonra ikinci kez, haziran başında, Besançon Adli Polisi’nde, Yargıç Witt’e ve çocuk savcısına haber vermeden sorgulanmıştı. Ve ergin olmayan çocukları tutuklamak için gerekli şartlar oluşmadan onu gözaltına almışlardı.</span></p>

    <p class="duz" xml:lang="tr"><span class="duz">Resmi iddia bile hazırlanmıştı. Thomas Longhini istemeden ölüme sebebiyet vermekle suçlanıyordu. Tehlikeleri göz ardı ederek, arıtma istasyonunun bulunduğu yerde Manon’la oynamışlardı. Ve küçük kız kazayla kuyuya düşmüştü. Philippe Setton bu açıklamayı basın önünde yapmıştı. Ancak, yeniyetmenin henüz bir itirafta bulunmadığını da söylemek zorunda kalmıştı. “Henüz değil” demişti, gazetecilerin gözlerinin içine bakarak.</span></p>

    <p class="duz" xml:lang="tr"><span class="duz">İki gün sonra, Thomas Longhini serbest bırakılıyor; polisler yöntemleri ve acelecilikleri yüzünden rezil oluyordu. Jandarma da yeniyetmenin yanındaydı. Telefon tehditlerine vurgu yaparak, polisin iddiasının saçma olduğunu söylüyorlardı. Eğer Manon bir kaza neticesinde öldüyse, bunun bir cinayet olduğunu kamuoyuna kim açıklamıştı? Aylardan beri, Sylvie Simonis’i tehdit eden kimdi?</span></p>

    <p class="duz" xml:lang="tr"><span class="duz">Longhini olayıyla birlikte dosya kapanıyordu. Eylül 1989’da da Jean-Claude Chopard bu konu hakkında yazmayı bırakmıştı. Herkes için Manon Simonis cinayeti, çözümsüz vakalar arasındaki yerini alıyordu.</span></p>

    <p class="duz" xml:lang="tr"><span class="duz">Ağrıyan gözkapaklarımı ovuşturdum. Öğrendiklerim yeterli miydi, bilmiyordum. Ama hâlâ ana parça eksikti. Bu iki olay arasında bir bağ yoktu ve Sylvie Simonis cinayeti on dört yıl sonra olmuştu.</span></p>

    <p class="duz" xml:lang="tr"><span class="duz">Yine de, huzursuzdum; sanki okuduğum yazılarda bir şeyler “geçmiş” de, ben atlamışım gibi bir duyguya kapılmıştım. Satır aralarındaki anlayamadığım bir mesaj. Soruşturmacılar, jandarma ve polis, hepsi bu cinayete, aynı tasa ve huzursuzluk içinde yaklaşmıştı. Evet, gerçek işte buradaydı, tam burnumuzun dibinde. Bu cinayetin ardında bir mantık, karanlık, kötücül bir yan vardı ve kimse şifresini çözememişti.</span></p>

    <p class="duz" xml:lang="tr"><span class="duz">Merdiven boşluğunda bir ses yankılandı, aşağıdan geliyordu:</span></p>

    <p class="duz-son-paragraf-2" xml:lang="tr"><span class="duz">– Umarım, yazılarımı okurken uyuyakalmadın. Haydi aperitif vakti!</span></p>
  </div>
</body>
</html>