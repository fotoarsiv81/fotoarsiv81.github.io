<html xmlns="http://www.w3.org/1999/xhtml">
<head>
  <title>80.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x80">
    <h1 class="bolum-ismi" id="toc-anchor" xml:lang="tr"><span class="bolum-ismi">80</span></h1>

    <p class="duz" xml:lang="tr"><span class="duz">Manon Simonis’in apartman dairesini aramalıydım; evde hiçbir şey bulamayacağımdan emin olsam da yapmak zorundaydım. Daha önce göz ardı etmemem gereken bir ayrıntı daha vardı. Sarrazin’in dışında, biri daha bana yalan söylemişti. Manon’la ilgili gerçeği bilen ve beni meçhule yönlendiren biri: Notre-Dame-de-Bienfaisance’ın rahibesi, Marilyne. Sesi hâlâ kulaklarımdaydı:</span></p>

    <p class="duz" xml:lang="tr"><span class="duz">“Sylvie Tanrı tarafından bağışlandı. Bu benim için en önemli şey, anlıyor musunuz?”</span></p>

    <p class="duz" xml:lang="tr"><span class="duz">Marilyne her şeyi biliyordu. Bienfaisance’a inzivaya çekildiğinde, Sylvie’nin dualarında hep yanında olmuştu. Numarasını tuşladım. Üç çalıştan sonra, sesi kulağımda yankılandı:</span></p>

    <p class="duz" xml:lang="tr"><span class="duz">– Alo? Kim arıyor?</span></p>

    <p class="duz" xml:lang="tr"><span class="duz">İstiridyeyi andıran gözleri ve siyah pelerini hâlâ gözümün önündeydi.</span></p>

    <p class="duz" xml:lang="tr"><span class="duz">– Mathieu Durey.</span></p>

    <p class="duz" xml:lang="tr"><span class="duz">– Ne istiyorsunuz?</span></p>

    <p class="duz" xml:lang="tr"><span class="duz">– Bir konuya açıklık getirmek. Bir yalanın sürüp gitmesinden hiç hoşlanmam.</span></p>

    <p class="duz" xml:lang="tr"><span class="duz">– Size her şeyi anlattım. Sylvie Simonis üç ay vakıfta kaldı. Kızının ölümü...</span></p>

    <p class="duz" xml:lang="tr"><span class="duz">– Siz ve ben Manon’un ölmediğini biliyoruz.</span></p>

    <p class="duz" xml:lang="tr"><span class="duz">Kısa bir sessizlik oldu. Cep telefonumda kadının soluk alışlarını duyuyordum. Yorgun bir sesle devam etti:</span></p>

    <p class="duz" xml:lang="tr"><span class="duz">– O bir mucize. Anlıyor musunuz?</span></p>

    <p class="duz" xml:lang="tr"><span class="duz">– Mucize olması Sylvie’nin işlediği suçu ortadan kaldırmaz.</span></p>

    <p class="duz" xml:lang="tr"><span class="duz">– Onu yargılamak için burada değilim. Bana her şeyi anlattı. O dönemde karanlık güçlerle mücadele halindeydi.</span></p>

    <p class="duz" xml:lang="tr"><span class="duz">– Ben de meseleyi biliyorum. Ancak hikâye versiyonunu.</span></p>

    <p class="duz" xml:lang="tr"><span class="duz">– Manon ruhunu Şeytan’a satmıştı. Sylvie’nin yaptığı her şey dolayısıyla Şeytan’ı da tahrik ediyordu. Tanrı her ikisini de kurtardı!</span></p>

    <p class="duz" xml:lang="tr"><span class="duz">– Manon uyandığında, nasıldı?</span></p>

    <p class="duz" xml:lang="tr"><span class="duz">– Değişmişti, olumlu yönde. Herhangi bir satanik belirti göstermiyordu. Ancak gözetim altında tutulmalıydı. Eyüp’ün Kitabı’nı hatırlıyor musunuz? Rab Şeytan’a</span> <span class="italik">“Nereden geliyorsun?”</span> <span class="duz">der, o da</span> <span class="italik">“Dünyada gezip dolaşmaktan”</span> <span class="duz">diye cevap verir. Şeytan hep buradadır. Dolanıp durmaktadır.</span></p>

    <p class="duz" xml:lang="tr"><span class="duz">Sıra şimdi esas soruya gelmişti:</span></p>

    <p class="duz" xml:lang="tr"><span class="duz">– Manon nerede?</span></p>

    <p class="duz" xml:lang="tr"><span class="duz">– Lozan’da yaşıyor.</span></p>

    <p class="duz" xml:lang="tr"><span class="duz">– Hayır. Yani şu anda, nerede demek istiyorum?</span></p>

    <p class="duz" xml:lang="tr"><span class="duz">– Lozan’da değil mi?</span></p>

    <p class="duz" xml:lang="tr"><span class="duz">Bu kez gerçekten doğruyu söylüyor gibiydi. İşte yeni bir açmaz daha diye düşündüm. Ses tonumu değiştirdim:</span></p>

    <p class="duz" xml:lang="tr"><span class="duz">– Manon’u iyi tanır mıydınız?</span></p>

    <p class="duz" xml:lang="tr"><span class="duz">– Lozan’da birkaç defa gördüm. O sınırın bu tarafına geçmeyi reddediyordu.</span></p>

    <p class="duz" xml:lang="tr"><span class="duz">– Bazen başka bir yere de gittiği olur muydu? Bir kır evi? Arkadaşlarının yanına?</span></p>

    <p class="duz" xml:lang="tr"><span class="duz">– Manon yolculuk etmezdi. Her şeyden korkuyordu.</span></p>

    <p class="duz" xml:lang="tr"><span class="duz">– Nişanlısı falan var mıydı?</span></p>

    <p class="duz" xml:lang="tr"><span class="duz">– Bilmiyorum.</span></p>

    <p class="duz" xml:lang="tr"><span class="duz">En önemli soruyu en sona saklamıştım:</span></p>

    <p class="duz" xml:lang="tr"><span class="duz">– Annesini öldürmüş olabilir mi?</span></p>

    <p class="duz" xml:lang="tr"><span class="duz">– Suçluyu, siz de çok iyi biliyorsunuz. Şeytan. İntikam almak için geri döndü.</span></p>

    <p class="duz" xml:lang="tr"><span class="duz">– Manon’un vasıtasıyla mı?</span></p>

    <p class="duz" xml:lang="tr"><span class="duz">– Bilmiyorum. Hiçbir şey bilmek de istemiyorum. Bunu siz bulacaksınız. Ruhların derinliklerindeki Şeytan’ı siz yok edeceksiniz.</span></p>

    <p class="duz" xml:lang="tr"><span class="duz">– Sizi arayacağım.</span></p>

    <p class="duz" xml:lang="tr"><span class="duz">Kontak anahtarını çevirdim ve Manon’un evinin bulunduğu şehir merkezine doğru yola çıktım. Birkaç dakika sonra cep telefonum titredi. Ekrana baktım. Luc’ün özel hattıydı. Vakit geçirmeden “alo” dedim.</span></p>

    <p class="duz" xml:lang="tr"><span class="duz">– Seni görmem lazım. Acil.</span></p>

    <p class="duz" xml:lang="tr"><span class="duz">Arayan Laure’du, sesi telaşlıydı. En kötüsünü düşündüm.</span></p>

    <p class="duz" xml:lang="tr"><span class="duz">– Ne oldu? Luc mü?..</span></p>

    <p class="duz" xml:lang="tr"><span class="duz">– Hayır. Durumunda bir değişiklik yok. Ama sana bir şey göstermek istiyorum.</span></p>

    <p class="duz" xml:lang="tr"><span class="duz">– Söyle.</span></p>

    <p class="duz" xml:lang="tr"><span class="duz">– Telefonda olmaz. Seni görmem lazım. Neredesin?</span></p>

    <p class="duz" xml:lang="tr"><span class="duz">– Paris dışında.</span></p>

    <p class="duz" xml:lang="tr"><span class="duz">– Saat kaçta bende olabilirsin?</span></p>

    <p class="duz" xml:lang="tr"><span class="duz">Ses tonunda en ufak bir tereddüt yoktu. Düşündüm. Manon büyük bir ihtimalle arkasında hiçbir iz bırakmamıştı. Apartman dairesini aramamın bir yararı olmayacaktı. Saatime baktım: 14:40.</span></p>

    <p class="duz" xml:lang="tr"><span class="duz">– Akşama doğru sende olabilirim.</span></p>

    <p class="duz" xml:lang="tr"><span class="duz">– Bekliyorum.</span></p>

    <p class="duz" xml:lang="tr"><span class="duz">Hava bulutluydu, merkez gara gittim ve kiralık arabamı teslim ettim. Bir TGV treni saat 15:20’de Paris’e hareket ediyordu. Biletimi aldım ve trene bindim. Bu yolculuktan korkuyordum. Takıntılarım hâlâ beni tedirgin ediyordu. Koltuğuma oturdum ve Beltreïn’in açıklamalarını düşündüm. Evet, Manon’un hayata dönmesi bir mucizeydi, ama kurtarıcısı ne Tanrı ne de Şeytan’dı. Opak camlı gözlükler takan, Stan Smith ayakkabılar giyen biriydi.</span></p>

    <p class="duz" xml:lang="tr"><span class="duz">Bu düşüncelerle uykuya daldım Uyandığımda, Paris’e yarım saatlik yolum kalmıştı. Sıkıntılarım yeniden başladı. Manon düşüncesi midemi ağrıtıyordu. Melek mi yoksa şeytan mıydı? Artık bunun üzerinde durmamalıydım. Her ne pahasına olursa olsun, onu bulmam gerekiyordu.</span></p>

    <p class="duz-ilk-paragraf" xml:lang="tr"><span class="italik">Lyon Garı, 19:00.</span></p>

    <p class="duz" xml:lang="tr"><span class="duz">Bir araba kiralama şirketine uğradım ve bir Audi A3 seçtim, yabancılık çekmek istemiyordum. Porte de Vincennes yakınlarındaki Changarnier Sokağı’na doğru yola çıktım.</span></p>

    <p class="duz" xml:lang="tr"><span class="duz">Hava Lozan’dan biraz daha sıcaktı, ancak şiddetli bir sağanak vardı.</span></p>

    <p class="duz" xml:lang="tr"><span class="duz">Laure kapıyı açtığında büyük bir şaşkınlık geçirdim. Sekiz günde aşırı zayıflamıştı. Sanki tüm vücudu yanmış, geriye de kül olarak derisi kalmıştı.</span></p>

    <p class="duz" xml:lang="tr"><span class="duz">– Çocukları az önce yatırdım. Gir.</span></p>

    <p class="duz" xml:lang="tr"><span class="duz">Açık renk ahşap doğramalar, biblolar, kitaplar; her şey yerli yerindeydi. Mum ve dezenfektan kokusu da. Kanepeye oturdum. Laure kahve hazırlamıştı. Sarsak hareketlerle servis yaptı. Ben kahvemi içerken ortadan kayboldu. Geri döndüğünde elinde sarı büyük zarf vardı. Sehpanın üzerine bıraktı ve karşıma oturdu.</span></p>

    <p class="duz" xml:lang="tr"><span class="duz">– Vernay’deki evi satmaya karar verdim.</span></p>

    <p class="duz" xml:lang="tr"><span class="duz">– Sigara içebilir miyim? diye sordum.</span></p>

    <p class="duz" xml:lang="tr"><span class="duz">– Hayır. Ellerini sehpanın üstüne koydu. Beni dinle. Dün, oraya gittim. Etrafı toplamak için. Uzun süreden beri bunu yapmak istiyordum, ama eve gitmeye cesaretim yoktu, beni anlıyor musun?</span></p>

    <p class="duz" xml:lang="tr"><span class="duz">– Sigara içmemem konusunda kararlı mısın?</span></p>

    <p class="duz" xml:lang="tr"><span class="duz">Dik dik suratıma baktı.</span></p>

    <p class="duz" xml:lang="tr"><span class="duz">– Tüm evin altını üstüne getirdim, çatıdan garaja kadar. Çatıda, bak ne buldum.</span></p>

    <p class="duz" xml:lang="tr"><span class="duz">Zarfı aldı ve baş aşağı çevirip içindekileri boşalttı. Çeşitli objeler sehpanın üzerinde yuvarlandı: ters bir haç, üstünde kan lekeleri bulunan küçük bir kâse, esmer ve beyaz lekelerle kaplı kurumuş hostia parçaları, eski Anadolu uygarlıklarının şeytanlarını çağrıştıran küçük siyah heykelcikler. Bir sürü satanik aksesuar. Yüksek sesle kendi kendime sordum:</span></p>

    <p class="duz" xml:lang="tr"><span class="duz">– Bu ne demek şimdi?</span></p>

    <p class="duz" xml:lang="tr"><span class="duz">– Sen daha iyi bilirsin.</span></p>

    <p class="duz" xml:lang="tr"><span class="duz">Parmaklarımın ucuyla hostialara dokundum. Üzerindeki lekeler bok ve sperm lekeleri olmalıydı. Mumlara gelince, sapkın ayinlerde kullanılmak için insan yağıyla hazırlanmış geleneksel satanik objelerdi.</span></p>

    <p class="duz" xml:lang="tr"><span class="duz">– Luc, Şeytan’la ilgili araştırmalar yapıyordu, dedim güvensiz bir sesle. Bu zımbırtılar da onunla alakalı...</span></p>

    <p class="duz" xml:lang="tr"><span class="duz">– Sus. Çatı arasında kan lekeleri buldum. Ve başka şeyler de. Luc ayin düzenliyordu. Bu hostiaların üzerine boşalıyordu. Bu ters haçla da kendini arkadan beceriyordu. Şeytana yakarıyordu! Bizim evimizde!</span></p>

    <p class="duz" xml:lang="tr"><span class="duz">– Luc satanistleri soruşturuyordu ve...</span></p>

    <p class="duz" xml:lang="tr"><span class="duz">Laure iki eliyle sehpaya vurdu.</span></p>

    <p class="duz" xml:lang="tr"><span class="duz">– Luc aylardan beri satanist ayinler yapıyordu...</span></p>

    <p class="duz" xml:lang="tr"><span class="duz">Ses çıkarmadım. Bu çok saçmaydı. Luc asla böyle iğrenç davranışlarda bulunmuş olamazdı. Bir şeyi mi ispatlamaya çalışıyordu? Etki altında mıydı? Belki de intiharının sebeplerinden biri de buydu...</span></p>

    <p class="duz" xml:lang="tr"><span class="duz">Biraz etkilenmiştim, sordum:</span></p>

    <p class="duz" xml:lang="tr"><span class="duz">– Ne yapmamı istiyorsun?</span></p>

    <p class="duz" xml:lang="tr"><span class="duz">– Bu pislikleri al ve yok ol.</span></p>

    <p class="duz" xml:lang="tr"><span class="duz">Hırçınlaşmıştı. Kolumla sehpanın üzerindeki objeleri zarfa ittim. Onlara dokunmak beni gerçekten tiksindiriyordu. Laure’un sesi kararlıydı:</span></p>

    <p class="duz" xml:lang="tr"><span class="duz">– Tüm bunlar kaçınılmazdı. Ve ayrıca senin suçun.</span></p>

    <p class="duz" xml:lang="tr"><span class="duz">– Ne demek istiyorsun?</span></p>

    <p class="duz" xml:lang="tr"><span class="duz">– Şu sizin dininiz. Büyük söylemleriniz. Kendinizi hep başkalarından üstün gördünüz. Hayattan bile üstün.</span></p>

    <p class="duz" xml:lang="tr"><span class="duz">Cevap vermeden zarfı kapattım. Ağlamaya başlamıştı, konuşmasını sürdürdü:</span></p>

    <p class="duz" xml:lang="tr"><span class="duz">– Ve şu boktan mesleğiniz... Hep bir mazeret oldu. Ama bu kez, gerçeği kabullenmek gerekiyor. Luc ipin ucunu kaçırdı. Gerçekten. Kafasını salladı, ağlarken bir yandan da gülüyordu. Satanizm...</span></p>

    <p class="duz" xml:lang="tr"><span class="duz">– Luc gerçek bir Hıristiyan’dı, bunu yadsıyamazsın. Bu tür sapkınlıklara da asla meyletmezdi.</span></p>

    <p class="duz" xml:lang="tr"><span class="duz">Hıçkırıklar arasında yüzünde alaycı bir gülümseme belirdi:</span></p>

    <p class="duz" xml:lang="tr"><span class="duz">– Düşün biraz, Mathieu. İki uçlar teoremi, hiç duymadın mı?</span></p>

    <p class="duz" xml:lang="tr"><span class="duz">Gözlerinin akında kılcal damarların patladığını görebiliyordum. Burnu akıyordu, ama silmek aklına gelmiyordu.</span></p>

    <p class="duz" xml:lang="tr"><span class="duz">– Aşırılık sayesinde karşıtlar bir araya gelir. Fazla sofuluk sayesinde de Luc satanist oldu. İlkeyi biliyorsun, değil mi? Burnunu çekti. Bütün dinlerin, temel değerlerini altüst eden aşırı uçları vardır.</span></p>

    <p class="duz" xml:lang="tr"><span class="duz">Söyledikleri beni şaşırtmıştı. Onu mistisizm üzerine kafa patlatırken düşünemiyordum. Bununla birlikte haklıydı. Ben bile, Katolik mezhebindeki bu zıtlıklar üzerine inceleme yapmıştım.</span></p>

    <p class="duz" xml:lang="tr"><span class="duz">– Bana zaman ver, diye bir kez daha denedim Bir açıklaması olmalı...</span></p>

    <p class="duz" xml:lang="tr"><span class="duz">– Hayır, diyerek ayağa kalktı. Bu soruşturmadan söz edildiğini artık duymak istemiyorum. Ve hastaneye gelmeni de. Eğer Luc bir gün uyanırsa, sizin şu sağlıksız inancınız ve boktan mesleğiniz bir daha asla onun için bir sorun olmayacak!</span></p>

    <p class="duz" xml:lang="tr"><span class="duz">Ben de ayağa kalktım, zarfı koltuğumun altına sıkıştırıp kapıya doğru yöneldim:</span></p>

    <p class="duz" xml:lang="tr"><span class="duz">– Bana onun nasıl olduğunu söylemedin.</span></p>

    <p class="duz" xml:lang="tr"><span class="duz">– Değişiklik yok.</span></p>

    <p class="duz" xml:lang="tr"><span class="duz">Eşikte bir süre sessizce durdu. Gözyaşları dinmişti. Şimdi tepeden tırnağa öfke doluydu.</span></p>

    <p class="duz" xml:lang="tr"><span class="duz">– Doktorlara göre bu durum yıllarca sürebilirmiş. Veya yarın ölebilirmiş. Ellerini eteğine kuruladı. İşte benim hayatım!</span></p>

    <p class="duz" xml:lang="tr"><span class="duz">Onu teskin edici bir şeyler söylemeye çalıştım. Boşuna. Birkaç sözcük mırıldandım ve merdivende kayboldum.</span></p>

    <p class="duz" xml:lang="tr"><span class="duz">Yağmur altında arabamın önünde durdum. Sileceklerimin birinin altına bir kâğıt parçası sıkıştırılmıştı. Çevreme bakındım; sokak boştu. Kâğıdı aldım.</span></p>

    <p class="duz" xml:lang="tr"><span class="duz">“Polonya Katolik Misyonu,</span></p>

    <p class="duz" xml:lang="tr"><span class="duz">Saint-Honoré Sokağı, 263/2, saat 22:00’de.”</span></p>

    <p class="duz" xml:lang="tr"><span class="duz">Polonya kilisesinde randevu. Tuzak olabilir miydi? El yazısını inceledim. Benim şeytanın “Seni bekliyordum”u ve “Sadece sen ve ben”iyle en ufak bir benzerliği yoktu.</span></p>

    <p class="duz" xml:lang="tr"><span class="duz">Saat 20:00’yi biraz geçiyordu. Kâğıdı cebime koydum ve arabama bindim. Yarım saat sonra apartman dairemdeydim. Bir haftadan beri eve ayak basmamıştım, ama en ufak bir özlem duymuyordum. Aklımda hep aynı soru vardı. Bu yazıyı yazan kimdi? Cazeviel’i, Moraz’ı düşündüm. Bir üçüncü katil daha mı vardı?</span></p>

    <p class="duz" xml:lang="tr"><span class="duz">Yeniden duş yaptım ve tıraş oldum, elbisemi değiştirdim. Kravatımı bağlarken, aklıma geldi. Neden bilmiyorum, ama buna hemen inanıverdim.</span></p>

    <p class="duz" xml:lang="tr"><span class="duz">Belki de Manon Simonis bana bu randevuyu vermişti.</span></p>

    <p class="duz" xml:lang="tr"><span class="duz">Beni bulmuş, izlemişti, belki İsviçre’de, belki başka yerde. Şimdi de benimle görüşmek istiyordu. Ancak bu düşüncenin bir dayanağı yoktu ve aklımdan uçuverdi. Ve geriye bedenimde garip bir sıcaklık bıraktı. Sürekli derinleşen kâbusa rağmen, her geçen gün çoğalan cesetlere ve genç kızın üzerinde yoğunlaşan şüphelere rağmen, onunla karşılaşmak için sabırsızlanıyor ve mutluluk duyuyordum.</span></p>

    <p class="duz" xml:lang="tr"><span class="duz">Silahımı aldım. Namluyu kontrol ettim boştu –taşıma konumu– emniyetine baktım kapalıydı. Kılıfı, kemerimin soluna taktım ve her zamanki gibi kabza sağa bakacak şekilde silahımı yerleştirdim, sonra ceketimi giydim. Elektrikleri söndürdüm, pencereden, sokak lambalarının aydınlattığı sokağa baktım.</span></p>

    <p class="duz" xml:lang="tr"><span class="duz">Bir Camel yaktım, dumanı cama doğru üfledim.</span></p>

    <p class="duz" xml:lang="tr"><span class="duz">Artık o kadar sabırsız değildim.</span></p>

    <p class="duz-son-paragraf-2" xml:lang="tr"><span class="duz">Araf’tan dönen 22 yaşındaki Manon Simonis’le karşılaşmak konusunda.</span></p>
  </div>
</body>
</html>