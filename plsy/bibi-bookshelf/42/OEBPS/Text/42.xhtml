<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>42.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x42">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">42</span></h1>

    <p class="duz" xml:lang="tr"><span class="duz1">Çaylaktan kurtulmuştu ve aslında çok daha önce kurtulmalıydı.</span></p>

    <p class="duz" xml:lang="tr"><span class="duz1">Gardaki o kargaşadan ve bunun sonucunda elde ettikleri önemli ipucundan sonra, Jean-Louis Schiffer, Paul Nerteaux’yu Doğu Garı’nın tam karşısındaki La Strasbourgeoise adlı bir kafe-bara götürmüştü. Ona bir kez daha soruşturmanın selameti için yapılması gerekenleri açıklamış, sözlerini “o kadını bulmak gerekiyor” diye bitirmişti. Şu anda başka hiçbir şeyin önemi yoktu, ne kurbanların ne de katillerin. Bozkurtlar’ın hedefi haline gelmiş bu kadını saklandığı yerden çıkarmak gerekiyordu; Bozkurtlar beş aydan beri Türk mahallesinde onu arıyorlardı ve bugüne kadar da bulamamışlardı.</span></p>

    <p class="duz" xml:lang="tr"><span class="duz1">Nihayet, bir saat süren sıkı bir tartışmanın ardından, Paul Nerteaux boyun eğmişti ve her duruma bu kadar çabuk uyum sağlaması Schiffer’i şaşırtmaya devam ediyordu; çaylak izlenecek yeni stratejiler bile açıklamıştı.</span></p>

    <p class="duz" xml:lang="tr"><span class="duz1">Birinci strateji: ölü üç kadının fotoğraflarından yola çıkarak aradıkları kadının bir robot resmini çizdirmek, sonra bunu çoğaltıp Türk mahallesinin belli yerlerine asmak.</span></p>

    <p class="duz" xml:lang="tr"><span class="duz1">İkinci strateji: Küçük Türkiye’de devriyeleri artırmak, kimlik kontrollerini yoğunlaştırmak, aramaları sıklaştırmak. Böyle bir sıkı denetim gülünç gelebilirdi, ama Nerteaux’ya göre de kadın bir rastlantı sonucu ele geçebilirdi. Bu daha önce olmuştu: yirmi beş yıl süren bir kovalamacanın sonunda, Cosa Nostra’nın efsanevî lideri Toto Riina, Palermo’nun göbeğinde, sıradan bir kimlik kontrolü sonunda yakalanmıştı.</span></p>

    <p class="duz" xml:lang="tr"><span class="duz1">Üçüncü strateji: Marius’un, yani İskele’nin patronunun yanına dönmek ve bu eşgale uyan başka kadınlar olup olmadığını görmek için fişleri kontrol etmek. Bu fikir Schiffer’in aklına yatmıştı, ama o köle taciriyle yaşadıklarından sonra yeniden oraya gitmesi artık imkânsızdı.</span></p>

    <p class="duz" xml:lang="tr"><span class="duz1">Buna karşılık dördüncü stratejiyi kendi için benimsemişti: ilk kurbanın yanında çalıştığı Talat Gürdilek’i ziyaret etmek. Öldürülen kadınların işverenleriyle görüşerek bu soruşturmayı sonlandırmak gerekiyordu ve o, bu işe talipti.</span></p>

    <p class="duz" xml:lang="tr"><span class="duz1">Son olarak, beşinci strateji doğrudan katillere yönelikti: Göçmen ve Vize Bürosu’na başvurarak, 2001 kasımından itibaren Fransa’ya giriş yapmış, aşırı sağla veya mafyayla ilişkisi olduğu bilinen Türk uyruklular hakkında bilgi istemek. Bu da, beş ay önce Anadolu’dan gelmiş tüm insanları sıkı bir incelemeden geçirmek, onları İnterpol kayıtlarıyla karşılaştırmak ve Türk polisinin yardımına muhtaç olmak demekti.</span></p>

    <p class="duz" xml:lang="tr"><span class="duz1">Schiffer’in aklı bu öneriye yatmamıştı, bazı Türk polisleri ile Bozkurtlar arasındaki sıkı ilişkileri gayet iyi biliyordu, ama genç polise bundan bahsetmedi, çok coşkulu ve heyecanlıydı.</span></p>

    <p class="duz" xml:lang="tr"><span class="duz1">Aslında Schiffer bu önerilerin hiçbirine inanmıyordu. Ama ilgilenmiş gibi davranmıştı, kafasında başka bir düşünce vardı...</span></p>

    <p class="duz" xml:lang="tr"><span class="duz1">Yargıç Bomarzo’ya Nerteaux’nun yeni planını anlatmaya Île de la Cité’ye giderlerken, Schiffer şansını denemişti. Soruşturmanın selameti için ayrı ekipler halinde çalışmanın daha iyi olacağını söylemişti. Paul robot resimleri dağıtırken ve 10. Bölge’deki karakollarla görüşürken, o Gürdilek’i ziyaret edebilirdi...</span></p>

    <p class="duz" xml:lang="tr"><span class="duz1">Genç yüzbaşı cevabını yargıcı ziyaretinden sonra vermişti. Schiffer onu adalet sarayının karşısındaki küçük bir kafede, iki saatten fazla bir süre bir emir eri gibi ayakta dikilerek beklemişti. Sonra görüşmeden koltukları kabarmış bir şekilde çıkmıştı: Bomarzo, küçük planını uygulamakta onu özgür bırakmıştı. Kuşkusuz bu, Paul’ü memnun etmişti, artık her konuda onunla aynı fikirdeydi.</span></p>

    <p class="duz" xml:lang="tr"><span class="duz1">Paul onu, saat 18’de Magenta Bulvarı’nda, Doğu Garı’nın yakınında bırakmış ve durum saptaması yapmak için saat 20’de, Faubourg-Saint-Denis Sokağı’ndaki Kafe Sancak’ta buluşmayı kararlaştırmışlardı.</span></p>

    <p class="duz" xml:lang="tr"><span class="duz1">Schiffer şimdi Paradis Sokağı’nda yürüyordu. Nihayet yalnızdı! Nihayet özgürdü... Mahallenin yakıcı havasını solumak, “kendi” bölgesinin manyetik gücünü hissetmek. Sona eren gün ateşli bir hastayı andırıyordu, solgun ve uyuşuk. Güneş, her mağazanın vitrinine ışık tanecikleri bırakıyordu. Ölüyü çekici kılmak için ölü hazırlayıcısının kullandığı makyaj malzemesi gibi altın yaldızlı bir tür talktı bu.</span></p>

    <p class="duz" xml:lang="tr"><span class="duz1">Hızlı adımlarla ilerliyordu, mahallenin önde gelen şeflerinden birinin, Talat Gürdilek’in karşısına çıkmaya koşullamıştı kendini. 60’lı yıllarda, on yedi yaşındayken Paris’e gelmiş biriydi Gürdilek, cebinde beş kuruşu yoktu; ama şimdi Fransa’da ve Almanya’da yirmiden fazla konfeksiyon atölyesinin, on kadar kuru temizleme dükkânının ve çamaşırhanenin sahibiydi. Türk mahallesinde, resmî veya yarı resmî, yasal veya yasadışı herkesin üzerinde hâkimiyeti olan biriydi. Gürdilek hapşırsa, tüm mahalle nezle olurdu.</span></p>

    <p class="duz" xml:lang="tr"><span class="duz1">Schiffer 58 numaranın önünde durdu, bir garaj kapısını itti. Ortasında küçük bir su kanalı olan, iki yanında atölyeler ve küçük matbaalar bulunan, karanlık bir çıkmaz sokağa girdi. Dar sokağın sonunda, kare taşlarla döşeli, dikdörtgen bir avluya ulaştı. Sağ taraftaki dar merdiven, yarısı ekili küçük bir bahçenin altındaki uzun bir hendeğe iniyordu.</span></p>

    <p class="duz" xml:lang="tr"><span class="duz1">Schiffer, bu mahallenin, tüm gözlerden saklı burada oturanların çoğunun bile bilmediği gizemine bayılıyordu; kalp içinde bir kalp, yatay ve dikey, tüm işaret noktalarını altüst eden bir hendek. Paslı metal bir bölme geçidi kapatıyordu. Elini bölmenin üzerine koydu: ılıktı.</span></p>

    <p class="duz" xml:lang="tr"><span class="duz1">Gülümsedi, sonra kuvvetlice vurdu.</span></p>

    <p class="duz" xml:lang="tr"><span class="duz1">Epey bir süre sonra, bir adam gelip açtı, dışarı yoğun bir buhar bulutu çıktı. Schiffer Türkçe bir şeyler söyledi. Adam içeri girmesi için kenara çekildi. Polis adamın ayaklarının çıplak olduğunu fark etti. Yeniden gülümsedi: hiçbir şey değişmemişti. Schiffer, içerinin boğucu havasına daldı.</span></p>

    <p class="duz" xml:lang="tr"><span class="duz1">Beyaz ışık, bildik manzarayı gözler önüne seriyordu: fayans kaplı koridor, tavana asılı, solgun yeşil renkli bir kumaşla kaplı ısı izolasyonlu büyük borular; karolar üstündeki buhar damlaları; kullanılan sönmemiş kireç nedeniyle kapakları beyazlaşmış kazanlar.</span></p>

    <p class="duz" xml:lang="tr"><span class="duz1">Bu şekilde birkaç dakika daha yürüdüler. Schiffer’in ayakkabıları, küçük su birikintilerini geçerken şıpırtılar çıkarıyordu. Vücudu nemden ve terden sırılsıklam olmuştu. Beyaz karo döşeli, buhardan göz gözü görmeyen başka bir koridora saptılar. Sağ tarafta bir açıklık vardı ve yüksek sesle soluk alıp vermelerin duyulduğu bir atölye gördü.</span></p>

    <p class="duz" xml:lang="tr"><span class="duz1">Schiffer bir süre bu görüntüyü seyretti.</span></p>

    <p class="duz" xml:lang="tr"><span class="duz1">Tavanı yine borularla kaplı, aydınlık bir atölyede, ağızlarında beyaz maskeler bulunan, çıplak ayaklı otuz kadar işçi kadın teknelerin ve ütü masalarının başında harıl harıl çalışıyordu. Belli aralıklarla buhar püskürüyordu, içerde yoğun bir deterjan ve alkol kokusu vardı.</span></p>

    <p class="duz" xml:lang="tr"><span class="duz1">Schiffer, hamamın su pompalama makinelerinin yakınlarda, ayaklarının altında bir yerlerde olduğunu biliyordu; bu makineler suyu, sekiz yüz metrenin üstünde bir derinlikte çekiyor, hamama ve bu kuru temizleme tesisine basmadan önce borularda dolaştırarak klorluyor, ısıtıyordu. Gürdilek, iki farklı işte, tek bir boru sistemi kullanmak için temizleme atölyesini hamamın yanına kurmayı düşünmüştü. Bir tasarruf stratejisi: suyun en ufak bir damlası bile ziyan edilmeyecekti.</span></p>

    <p class="duz" xml:lang="tr"><span class="duz1">Geçerken Schiffer bir yandan da bu maskeli, alınları terden parlayan kadınlara bakarak, gözbanyosu yapıyordu. Terden ve nemden iş gömlekleri iyice vücutlarına yapışmıştı, memeleri ve kalçaları net bir şekilde fark ediliyordu; tam onun sevdiği gibi iri ve geniştiler. Erkeklik organının sertleştiğini hissetti. Bunu iyi bir haberin belirtisi olarak yorumladı.</span></p>

    <p class="duz" xml:lang="tr"><span class="duz1">Yeniden yürümeye başladılar.</span></p>

    <p class="duz" xml:lang="tr"><span class="duz1">Isı ve nem gitgide artıyordu. Farklı bir koku duyulur gibi oldu, sonra kayboldu, Schiffer bir an için kendisine öyle geldiğini sandı. Ama birkaç adım daha ilerledikten sonra aynı koku yeniden duyuldu.</span></p>

    <p class="duz" xml:lang="tr"><span class="duz1">Bu kez Schiffer emindi.</span></p>

    <p class="duz" xml:lang="tr"><span class="duz1">Hafif hafif solumaya başladı. Buruk, hatta keskin bir koku burun deliklerini ve genzini yaktı. Birbiriyle çelişen hisler uyandıran bu koku solunum sistemini etkisi altına aldı. Ağzı alev alev yanarken bir yandan da sanki ağzının içinde eriyen bir buz parçası vardı. Bu koku hem serinletiyor hem de yakıyordu, aynı solukta hem rahatsızlık veriyor hem de ferahlatıyordu.</span></p>

    <p class="duz" xml:lang="tr"><span class="duz1">Nane.</span></p>

    <p class="duz" xml:lang="tr"><span class="duz1">Yeniden ilerlediler. Koku, Schiffer’in biraz daha içine gömüldüğü bir nehir, bir deniz halini alıyordu. Bu hatırladığından çok daha kötü bir kokuydu. Her adımda, gitgide, bir kabın içinden yayılan bir infüzyona dönüşüyordu. Ciğerleri bir aysberg soğukluğuyla donarken yüzünde sıcak balmumundan bir maske varmış gibi hissediyordu.</span></p>

    <p class="duz" xml:lang="tr"><span class="duz1">Koridorun sonuna ulaştığında, boğulmak üzereydi, kısa kısa soluklarla zorlukla nefes alıyordu. Şimdi de dev bir inhalatörün içine girecekti. Ama artık hedefine çok yaklaşmıştı, taht odasına daldı.</span></p>

    <p class="duz" xml:lang="tr"><span class="duz1">Burası, derinliği fazla olmayan, beyaz ince sütunlarla çevrili boş bir havuzdu; havuzun kenarları, eski metro istasyonlarında olduğu gibi Prusya mavisi karolarla döşenmişti. En dipteki duvarın önünde ahşap paravanlar vardı ve hepsi kafes oymalı Osmanlı motifleriyle süslüydü; aylar, yıldızlar.</span></p>

    <p class="duz" xml:lang="tr"><span class="duz1">Havuzun ortasında, seramik bir blokun üzerinde bir adam oturuyordu.</span></p>

    <p class="duz" xml:lang="tr"><span class="duz1">Hantal, kilolu, boynuna beyaz bir havlu sarmış bir adam. Yüzü görünmüyordu, karanlıktaydı.</span></p>

    <p class="duz" xml:lang="tr"><span class="duz1">Yakıcı buharın içinde kahkahası yankılandı.</span></p>

    <p class="duz" xml:lang="tr"><span class="duz1">Talat Gürdilek’in kahkahası, nane adamın, cızırtılı sesli adamın kahkahası.</span></p>
  </div>
</body>
</html>