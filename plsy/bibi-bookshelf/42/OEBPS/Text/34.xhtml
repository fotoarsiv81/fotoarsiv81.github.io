<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>34.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x34">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">34</span></h1>

    <p class="duz" xml:lang="tr"><span class="duz1">Sabahın onunda Faubourg-Saint-Denis Sokağı ateş altındaki bir savaş alanını andırıyordu. Kaldırımlar ve yollar çılgın bir insan seline dönüşmüştü; yayalar, kıpırdayamaz duruma gelmiş, sürekli korna çalan taşıt labirentinde ustaca ilerliyordu. Renksiz gökyüzünün altında, her şey su dolu bir torba gibi her an patlamaya hazırdı.</span></p>

    <p class="duz" xml:lang="tr"><span class="duz1">Paul Petites-Ecuries Sokağı’nın köşesine park etmeyi yeğledi ve sırtlarında karton kutular, kucaklarında elbiseler ve çeşitli mallar taşıyan insanların arasında kendine açtığı yolda ilerleyen Schiffer’in peşine takıldı. Sanayi Pasajı’na girdiler ve dar bir sokağa açılan taştan bir geçit kemerinin altında buluştular.</span></p>

    <p class="duz" xml:lang="tr"><span class="duz1">Sürelik Atölyesi, perçinli metal bir yapı kafesiyle desteklenmiş tuğla bir binaydı. Ön cephesinde ters eğmeçli bir alın duvarı, camlı bir alınlık tablası, pişmiş topraktan elle işlenmiş frizler vardı. Canlı kırmızı renkli bina insanda hayranlık uyandırıyordu.</span></p>

    <p class="duz" xml:lang="tr"><span class="duz1">Kapıya birkaç metre kala, Paul, Schiffer’i sertçe pardösüsünün arkasından yakaladı ve onu bir kapı sundurmasının altına doğru itti. Usulüne uygun bir şekilde üzerini aradı, ama silah bulamadı.</span></p>

    <p class="duz" xml:lang="tr"><span class="duz1">Yaşlı polis “çık, çık” diyerek onu ayıpladı:</span></p>

    <p class="duz" xml:lang="tr"><span class="duz1">– Zaman kaybediyorsun, delikanlı. Esnek olacağımı sana söyledim.</span></p>

    <p class="duz" xml:lang="tr"><span class="duz1">Paul hiçbir şey söylemeden doğruldu ve atölyeye doğru ilerledi.</span></p>

    <p class="duz" xml:lang="tr"><span class="duz1">Birlikte demir kapıyı ittiler ve beyaz duvarlı, çimento zemini boyalı çok büyük bir yere girdiler. Etraf tertemiz, düzenli ve pırıl pırıldı. İri başlı perçin çivileriyle birbirine tutturulmuş solgun yeşil renkli metal taşıyıcılar, mekânın dayanaklılığını bir kat daha artırıyordu. Büyük pencerelerden sızan aydınlık, duvarlar boyunca, bir uzun yol gemisinin güvertelerini andıran ışık koridorları oluşturuyordu. Paul döküntü bir işyeri görmeyi bekliyordu, ama karşısında düzenli bir atölye buldu. Sadece erkeklerden oluşan kırk kadar işçi, birbirinden uzakta, etrafları kumaşlarla ve karton kutularla dolu dikiş makinelerinin arkasında çalışıyordu. Üzerlerindeki iş gömlekleriyle, İkinci Dünya Savaşı sırasında şifreli planları deşifre eden muhaberat ajanlarına benziyorlardı; bir radyolu kasetçalardan Türk müziği yayılıyor; bir mangalın üzerinde kahve cezvesi cızırdıyordu. Zanaatkârlara mahsus bir cennet.</span></p>

    <p class="duz" xml:lang="tr"><span class="duz1">Schiffer topuğuyla yere vurdu:</span></p>

    <p class="duz" xml:lang="tr"><span class="duz1">– Buranın altında ne olduğunu biliyor musun? Mahzende yani? Krep gibi üst üste, tıkış tıkış yüzlerce işçi. Hepsi kaçak. Biz içerdeyiz. Burası sadece vitrin.</span></p>

    <p class="duz" xml:lang="tr"><span class="duz1">Paul’ü atölyenin kumanda ve kontrol sistemlerinin bulunduğu yere doğru sürükledi; işçiler onlara bakmamak için çaba sarf ediyordu.</span></p>

    <p class="duz" xml:lang="tr"><span class="duz1">– Ne kadar sevimliler, değil mi? Örnek işçiler, evlat. Çalışkan. İtaatkâr. Disiplinli.</span></p>

    <p class="duz" xml:lang="tr"><span class="duz1">– Neden alaylı bir tonla konuşuyorsun?</span></p>

    <p class="duz" xml:lang="tr"><span class="duz1">– Buradaki Türkler çalışmayı sevmez, sadece kendi çıkarlarını düşünürler. İtaatkâr değil, kayıtsızdırlar. Kurallara uymazlar, kendi kuralları vardır. Dilimizi öğrenme gereği bile duymazlar. Çok para kazanmak ve olabildiğince kısa sürede ülkelerine dönmek için buradadırlar. Şiarları “Her şeyi almak, geride hiçbir şey bırakmamaktır”.</span></p>

    <p class="duz" xml:lang="tr"><span class="duz1">Schiffer, Paul’ün kolunu tuttu:</span></p>

    <p class="duz" xml:lang="tr"><span class="duz1">– Bir veba gibi, oğlum.</span></p>

    <p class="duz" xml:lang="tr"><span class="duz1">Paul onu sertçe itti:</span></p>

    <p class="duz" xml:lang="tr"><span class="duz1">– Bana bu şekilde hitap etmeyin.</span></p>

    <p class="duz" xml:lang="tr"><span class="duz1">Yaşlı polis, Paul ona bir silah doğrultmuş gibi ellerini kaldırdı; bakışları alaycıydı. Paul, Schiffer’in bu surat ifadesini bir yumrukta değiştirmek istedi, ama arkadan gelen bir ses onu frenledi:</span></p>

    <p class="duz" xml:lang="tr"><span class="duz1">– Size nasıl yardımcı olabilirim, Beyler?</span></p>

    <p class="duz" xml:lang="tr"><span class="duz1">Tertemiz mavi bir iş gömleği giymiş, kısa boylu bir adam onlara doğru yaklaşıyordu, bıyıklarının altında yumuşak bir gülümsemesi vardı.</span></p>

    <p class="duz" xml:lang="tr"><span class="duz1">– Müfettiş? dedi, şaşkın bir ses tonuyla. Sizi görme mutluluğuna erişemeyeli uzun zaman oldu.</span></p>

    <p class="duz" xml:lang="tr"><span class="duz1">Schiffer bir kahkaha attı. Müzik susmuştu. Makinelerin çalışması durmuştu. Etrafa bir ölüm sessizliği hâkimdi.</span></p>

    <p class="duz" xml:lang="tr"><span class="duz1">– Ne oldu, bakıyorum bana artık Schiffer demiyorsun? “Sen” diye de hitap etmiyorsun.</span></p>

    <p class="duz" xml:lang="tr"><span class="duz1">Cevap vermek yerine, atölye şefi, Paul’e kuşkulu gözlerle baktı.</span></p>

    <p class="duz" xml:lang="tr"><span class="duz1">– Paul Nerteaux, dedi yaşlı aynasız. DPJ’de yüzbaşı. Hiyerarşik bakımdan benim amirim, ama her şeyden önce bir dost. (Alaylı bir edayla Paul’ün sırtına vurdu.) Onun önünde konuşmak, benim önümde konuşmak demektir.</span></p>

    <p class="duz" xml:lang="tr"><span class="duz1">Sonra Türk’e doğru yaklaştı, kolunu adamın omzuna attı. Bale küçük adımlarla başlamıştı:</span></p>

    <p class="duz" xml:lang="tr"><span class="duz1">– Ahmet Zoltanoğlu, dedi, Paul’e dönerek, Küçük Türkiye’nin en iyi atölye şefi. Üzerindeki kolalı gömleği gibi sert, ama yeri geldiğinde de iyi niyetli. Burada onu Tanoğlu diye tanırlar.</span></p>

    <p class="duz" xml:lang="tr"><span class="duz1">Türk saygıyla selam verdi. Kömür karası kaşlarının altından bu yeni geleni dikkatle süzüyordu. Dost muydu yoksa düşman mı? Yeniden Schiffer’e döndü:</span></p>

    <p class="duz" xml:lang="tr"><span class="duz1">– Sizin emekliye ayrıldığınızı söylemişlerdi.</span></p>

    <p class="duz" xml:lang="tr"><span class="duz1">– Elde olmayan sebepler. Ama acil bir durumda kim çağırılır? Tabiî ki Schiffer Amca.</span></p>

    <p class="duz" xml:lang="tr"><span class="duz1">– Hangi acil durum, Müfettiş.</span></p>

    <p class="duz" xml:lang="tr"><span class="duz1">Rakam kesim masasının üstündeki kumaş parçalarını eliyle süpürdü ve Rukiye Tanyol’un resmini koydu:</span></p>

    <p class="duz" xml:lang="tr"><span class="duz1">– Onu tanıyor musun?</span></p>

    <p class="duz" xml:lang="tr"><span class="duz1">Adam resme doğru eğildi, elleri ceplerinde, başparmaklarıysa bir tabancanın horozu gibi dışarıdaydı. İş gömleğinin kolalı plilerini dengede tutmak ister gibiydi.</span></p>

    <p class="duz" xml:lang="tr"><span class="duz1">– Hiç görmedim.</span></p>

    <p class="duz" xml:lang="tr"><span class="duz1">Schiffer polaroidi ters çevirdi. Resmin beyaz kenarına tükenmezkalemle yazılmış kurbanın adı ve Sürelik Atölyesi’nin adresi rahatça okunuyordu.</span></p>

    <p class="duz" xml:lang="tr"><span class="duz1">– Marius itiraf etti. Ve şimdi sıra sizde, bana inanın.</span></p>

    <p class="duz" xml:lang="tr"><span class="duz1">Türk çözüldü. Çekinerek fotoğrafı aldı, gözlüklerini taktı ve bütün dikkatini resme verdi.</span></p>

    <p class="duz" xml:lang="tr"><span class="duz1">– Aslında, resim bana bir şeyler ifade ediyor.</span></p>

    <p class="duz" xml:lang="tr"><span class="duz1">– Bence ifade etmekten çok daha fazla şey söylüyor. 2001 ağustosundan bu yana burada çalışıyordu. Doğru mu?</span></p>

    <p class="duz" xml:lang="tr"><span class="duz1">Tanoğlu klişeyi yavaşça masanın üzerine bıraktı.</span></p>

    <p class="duz" xml:lang="tr"><span class="duz1">– Evet.</span></p>

    <p class="duz" xml:lang="tr"><span class="duz1">– Ne iş yapıyordu?</span></p>

    <p class="duz" xml:lang="tr"><span class="duz1">– Makineciydi.</span></p>

    <p class="duz" xml:lang="tr"><span class="duz1">– Aşağıda mı çalışıyordu?</span></p>

    <p class="duz" xml:lang="tr"><span class="duz1">Atölye şefi kaşlarını kaldırdı, bir yandan da gözlüklerini çıkarıyordu. Arkalarında, işçiler yeniden çalışmaya başlamışlardı. Aynasızların kendileri için gelmediğini anlamışlardı, atölye şefleriyle sorunları olmalıydı.</span></p>

    <p class="duz" xml:lang="tr"><span class="duz1">– Aşağıda mı? diye tekrar etti adam.</span></p>

    <p class="duz" xml:lang="tr"><span class="duz1">– Evet mahzende, dedi öfkeli bir şekilde Schiffer. Kendine gel, Tanoğlu. Aksi takdirde, gerçekten sinirlenmeye başlayacağım.</span></p>

    <p class="duz" xml:lang="tr"><span class="duz1">Türk hafifçe topukları üzerinde yaylandı. Yaşına rağmen, yaptıklarından pişman olmuş bir okul çocuğuna benziyordu.</span></p>

    <p class="duz" xml:lang="tr"><span class="duz1">– Aşağıdaki atölyede çalışıyordu, evet.</span></p>

    <p class="duz" xml:lang="tr"><span class="duz1">– Nereden gelmişti, Gaziantep mi?</span></p>

    <p class="duz" xml:lang="tr"><span class="duz1">– Tam Gaziantep denilemez, yakınındaki bir köyden. Bir Güney lehçesiyle konuşuyordu.</span></p>

    <p class="duz" xml:lang="tr"><span class="duz1">– Pasaportu kimde?</span></p>

    <p class="duz" xml:lang="tr"><span class="duz1">– Pasaportu yoktu.</span></p>

    <p class="duz" xml:lang="tr"><span class="duz1">Schiffer derin bir nefes aldı, bu yalana kanmış gibi davrandı.</span></p>

    <p class="duz" xml:lang="tr"><span class="duz1">– Bana nasıl kaybolduğundan bahset.</span></p>

    <p class="duz" xml:lang="tr"><span class="duz1">– Söyleyecek fazla bir şey yok. Kız perşembe sabahı atölyeden ayrıldı. Evine hiç gitmemiş.</span></p>

    <p class="duz" xml:lang="tr"><span class="duz1">– Perşembe sabahı mı?</span></p>

    <p class="duz" xml:lang="tr"><span class="duz1">– Saat altıda, evet. Gece çalışıyordu.</span></p>

    <p class="duz" xml:lang="tr"><span class="duz1">İki polis bakıştı. Kadın işten evine dönerken katilin tuzağına düşmüştü, ama sabaha karşı. Saat dışında tahminleri doğru çıkmıştı.</span></p>

    <p class="duz" xml:lang="tr"><span class="duz1">– Evine hiç gitmediğinden bahsettin, dedi Rakam. Bunu sana kim söyledi.</span></p>

    <p class="duz" xml:lang="tr"><span class="duz1">– Nişanlısı.</span></p>

    <p class="duz" xml:lang="tr"><span class="duz1">– Eve birlikte dönmüyorlar mıydı?</span></p>

    <p class="duz" xml:lang="tr"><span class="duz1">– O gündüz çalışıyordu.</span></p>

    <p class="duz" xml:lang="tr"><span class="duz1">– Onu nerede bulabiliriz?</span></p>

    <p class="duz" xml:lang="tr"><span class="duz1">– Hiçbir yerde. Türkiye’ye döndü.</span></p>

    <p class="duz" xml:lang="tr"><span class="duz1">Tanoğlu’nun cevapları iş gömleğinin dikişleri kadar sertti.</span></p>

    <p class="duz" xml:lang="tr"><span class="duz1">– Cenazeyi almak istemedi mi?</span></p>

    <p class="duz" xml:lang="tr"><span class="duz1">– Pasaportu, herhangi bir belgesi yoktu. Fransızca konuşamıyordu. Acısını kalbine gömerek kaçarcasına geri döndü. Türk’tü ve kaçaktı. Bir sürgünün kaderi.</span></p>

    <p class="duz" xml:lang="tr"><span class="duz1">– Tamam içeri tıkmak yok. Diğer arkadaşları nerede?</span></p>

    <p class="duz" xml:lang="tr"><span class="duz1">– Hangi arkadaşlar?</span></p>

    <p class="duz" xml:lang="tr"><span class="duz1">– Öldürülen kızla birlikte çalışanlar. Onları sorgulamak istiyorum.</span></p>

    <p class="duz" xml:lang="tr"><span class="duz1">– İmkânsız. Hepsi gitti. Ortadan kayboldu.</span></p>

    <p class="duz" xml:lang="tr"><span class="duz1">– Neden?</span></p>

    <p class="duz" xml:lang="tr"><span class="duz1">– Korkuyorlar.</span></p>

    <p class="duz" xml:lang="tr"><span class="duz1">– Katilden mi?</span></p>

    <p class="duz" xml:lang="tr"><span class="duz1">– Sizden. Polisten. Kimse bu işe karışmak istemiyor.</span></p>

    <p class="duz" xml:lang="tr"><span class="duz1">Rakam, Türk’ün karşısına dikildi, ellerini arkasında yumruk yapmıştı.</span></p>

    <p class="duz" xml:lang="tr"><span class="duz1">– Anlattıklarından çok daha fazlasını bildiğini düşünüyorum, koca oğlan. Birlikte mahzene ineceğiz. Belki bu sana bir ilham verir.</span></p>

    <p class="duz" xml:lang="tr"><span class="duz1">Adam yerinden kımıldamadı. Geniş salonda dikiş makinelerinin sesi duyuluyordu. Müzik, yapı kafesinin çelik taşıyıcıları arasında kıvrıla kıvrıla dans ediyordu. Birkaç saniye daha tereddüt etti, sonra dip taraftaki demir bir merdivene yöneldi.</span></p>

    <p class="duz" xml:lang="tr"><span class="duz1">Polisler onu izledi. En alt basamağa indiklerinde, karanlık bir koridora girdiler, metal bir kapıyı geçip başka bir koridora ulaştılar, zemin sıkıştırılmış topraktandı. Rahatça ilerleyebilmek için hafifçe eğilmişlerdi. Tavandaki boruların arasından sarkan çıplak ampuller yollarını aydınlatıyordu. Her biri tek bir kanattan oluşan ve üzerlerinde tebeşirle yazılmış numaralar bulunan iki sıra ahşap kapıyla karşılaştılar. Kapıların ardından uğultular geliyordu.</span></p>

    <p class="duz" xml:lang="tr"><span class="duz1">Rehberleri bir anda durdu ve yayları fırlamış eski bir somyanın arkasına gizlenmiş demir çubuğu aldı. İhtiyatlı adımlarla yürürken bir yandan da tavandaki borulara vuruyordu; borulardan kulakları sağır eden çınlamalar duyulmaya başladı.</span></p>

    <p class="duz" xml:lang="tr"><span class="duz1">Aniden saklı düşman ortaya çıktı. Bir sürü sıçan, başlarının üstünde, döküm bir boruya yapışmış duruyordu. Paul adlî tabibin sözlerini hatırladı:</span> <span class="italik">İkinci kadının öldürülme biçimi oldukça farklı. Katilin... katilin canlı bir şey kullandığını düşünüyorum.</span></p>

    <p class="duz" xml:lang="tr"><span class="duz1">Atölye şefi Türkçe bir küfür savurdu ve elindeki sopayı var gücüyle onlara doğru salladı; sıçanlar ortadan kayboldu. Şimdi tüm koridor çınlıyordu. Her kapı topukdemirleri üzerinde sarsılıyordu. Sonunda Tanoğlu 34 numaralı kapının önünde durdu.</span></p>

    <p class="duz" xml:lang="tr"><span class="duz1">Omzuyla yüklendi, kapıyı zorlukla açtı. Aynı anda etrafı dikiş makinelerinin gürültüsü kapladı. Karşılarında metrekaresi daha küçük bir atölye duruyordu. Otuz kadar kadın makinelerinin arkasında oturmuş, kendi süratlerinden serseme dönmüş bir halde büyük bir hızla çalışıyordu. Fluoresans lambaların altında iki büklüm olmuş işçi kadınlar, ziyaretçilere aldırmadan, kumaş parçalarını dikiyordu.</span></p>

    <p class="duz" xml:lang="tr"><span class="duz1">Odanın genişliği yirmi metrekare bile değildi ve havalandırması yoktu. İçerinin havası o kadar ağırlaşmıştı ki –boya kokusu, uçuşan kumaş partikülleri, çeşitli solventlerden yayılan pis kokular– insan zorlukla nefes alıyordu. Bazı kadınlar eşarplarıyla ağızlarını, burunlarını kapatmıştı. Bazılarının kucağında bebekler bile vardı. Atölyede çocuklar da çalışıyordu, giysi yığınlarının etrafında kümelenmişler, onları katlayıp karton kutulara yerleştiriyorlardı. Paul’ün soluğu kesilmeye başlamıştı. Kendini gecenin bir yarısı uyanarak gördüğü kâbusun gerçek olduğunu anlayan film kahramanları gibi hissediyordu.</span></p>

    <p class="duz" xml:lang="tr"><span class="duz1">Schiffer, “Bay Namuslu” edasıyla konuştu:</span></p>

    <p class="duz" xml:lang="tr"><span class="duz1">– İşte Sürelik Şirketi’nin gerçek yüzü! Günde on iki-on beş saat çalışma, bir günde, bir işçinin ürettiği binlerce parça. Bir, en fazla iki ekiple gerçekleştirilen Türk usulü “üç vardiya”. Ve biz her mahzende hep aynı masalı dinliyoruz, evlat. (Gördüğü acımasız manzaranın tadını çıkarıyordu sanki.) Ama şunu da unutma: devlet bunları görmezden geliyor. Herkes gözlerini yummuş. Konfeksiyon sanayii bir tür kölelik düzeni.</span></p>

    <p class="duz" xml:lang="tr"><span class="duz1">Türk, utanmış gibi davranmaya çalışıyor, ama öte yandan da gözleri gururla parlıyordu. Paul kadın işçilere baktı. Birkaç göz de ona kaçamak bakışlar attı, ama eller çalışmaya devam ediyordu, bizi kimse engelleyemez der gibi bir havaları vardı.</span></p>

    <p class="duz" xml:lang="tr"><span class="duz1">Bu donuk yüzler ile kurbanların bıçak yaraları ve kanla kaplı yüzlerini mukayese etti. Katil yer altında çalışan bu kadınlara nasıl ulaşıyordu? Aralarındaki bu benzerliği nasıl keşfetmişti?</span></p>

    <p class="duz" xml:lang="tr"><span class="duz1">Rakam avazı çıktığı kadar bağırarak, sorgulamaya kaldığı yerden devam etti:</span></p>

    <p class="duz" xml:lang="tr"><span class="duz1">– Vardiya değişirken, üretilen mallar arabalara yükleniyor, değil mi?</span></p>

    <p class="duz" xml:lang="tr"><span class="duz1">– Doğru.</span></p>

    <p class="duz" xml:lang="tr"><span class="duz1">– Eğer bunlara, atölyeden çıkan işçileri de eklersek, sabahın altısında sokakta hiç de yabana atılmayacak sayıda insan oluyor. Ama kimse bir şey görmemiş, öyle mi?</span></p>

    <p class="duz" xml:lang="tr"><span class="duz1">– Size yemin ederim.</span></p>

    <p class="duz" xml:lang="tr"><span class="duz1">Yaşlı aynasız duvara dayandı:</span></p>

    <p class="duz" xml:lang="tr"><span class="duz1">– Yemin etme. Senin Tanrın, benimkinden daha az bağışlayıcı. Diğer kurbanların patronlarıyla konuştun mu?</span></p>

    <p class="duz" xml:lang="tr"><span class="duz1">– Hayır.</span></p>

    <p class="duz" xml:lang="tr"><span class="duz1">– Yalan söylüyorsun, ama bir önemi yok. Bu seri cinayetler hakkında ne biliyorsun?</span></p>

    <p class="duz" xml:lang="tr"><span class="duz1">– Kadınların işkence gördüğü, yüzlerinin parçalandığı söyleniyor. Başka bir şey bilmiyorum.</span></p>

    <p class="duz" xml:lang="tr"><span class="duz1">– Hiçbir polis seni görmeye gelmedi mi?</span></p>

    <p class="duz" xml:lang="tr"><span class="duz1">– Hayır.</span></p>

    <p class="duz" xml:lang="tr"><span class="duz1">– Peki ya sizin adamlarınız, onlar ne bok yiyor?</span></p>

    <p class="duz" xml:lang="tr"><span class="duz1">Paul ürperdi... Hiç bundan söz edildiğini duymamıştı. Demek mahallenin kendi güvenlik birimi bile vardı. Tanoğlu, makinelerin gürültüsünü bastırmak için bağırdı:</span></p>

    <p class="duz" xml:lang="tr"><span class="duz1">– Bilmiyorum. Bir şey bulamadılar.</span></p>

    <p class="duz" xml:lang="tr"><span class="duz1">Schiffer işçi kadınları gösterdi:</span></p>

    <p class="duz" xml:lang="tr"><span class="duz1">– Ya onlar, onlar bu konuda ne düşünüyor?</span></p>

    <p class="duz" xml:lang="tr"><span class="duz1">– Buradan dışarı çıkmak istemiyorlar. Hepsi korkuyor. Allah’a sığınıyorlar. Mahallenin lanetlendiğini düşünüyorlar. Azrail, ölüm meleği burada!</span></p>

    <p class="duz" xml:lang="tr"><span class="duz1">Rakam gülümsedi, adamın sırtına dostça vurdu ve kapıyı işaret etti:</span></p>

    <p class="duz" xml:lang="tr"><span class="duz1">– Hah işte böyle! Nihayet inançlı iyi bir insan gibi davranmaya başladın...</span></p>

    <p class="duz" xml:lang="tr"><span class="duz1">Koridora çıktılar. Paul de peşlerinden, kapıyı makine cehenneminin üzerine kapatmayı ihmal etmemişti. Boğuk bir hırıltı duyduğunda henüz kapıyı yeni kapatmıştı. Schiffer, Tanoğlu’nu borulara yapıştırmıştı.</span></p>

    <p class="duz" xml:lang="tr"><span class="duz1">– Kızları kim öldürüyor?</span></p>

    <p class="duz" xml:lang="tr"><span class="duz1">– Ben... ben, bilmiyorum.</span></p>

    <p class="duz" xml:lang="tr"><span class="duz1">– Kimi koruyorsunuz, salak herifler?</span></p>

    <p class="duz" xml:lang="tr"><span class="duz1">Paul müdahale etmedi. Schiffer’in daha fazla ileri gideceğini tahmin etmiyordu. Onurunu kurtarmak için öfkeyle bir yumruk daha indirdi. Tanoğlu cevap vermiyordu, gözleri yuvalarından fırlamıştı.</span></p>

    <p class="duz" xml:lang="tr"><span class="duz1">Rakam adamı bıraktı, bir sarkaç gibi sallanan ampulün çiğ ışığı altında Tanoğlu’nun solumasının düzelmesini bekledi, sonra mırıldandı:</span></p>

    <p class="duz" xml:lang="tr"><span class="duz1">– Tüm bunları unutacaksın Tanoğlu. Kimseye buraya yaptığımız ziyaretten tek kelime etmeyeceksin.</span></p>

    <p class="duz" xml:lang="tr"><span class="duz1">Atölye şefi, Schiffer’e baktı. Yeniden aşağılık yüz ifadesini takınmıştı.</span></p>

    <p class="duz" xml:lang="tr"><span class="duz1">– Çoktan unuttum, Müfettiş.</span></p>
  </div>
</body>
</html>