<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>1.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x1">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">1</span></h1>

    <p class="duz" xml:lang="tr"><span class="duz1">– Kırmızı.</span></p>

    <p class="duz" xml:lang="tr"><span class="duz1">Anna Heymes gitgide kendini rahatsız hissediyordu. Deney en ufak bir tehlike içermiyordu, ama o anda beyninin içinin okunabilecek olması onu derinden etkiliyordu.</span></p>

    <p class="duz" xml:lang="tr"><span class="duz1">– Mavi.</span></p>

    <p class="duz" xml:lang="tr"><span class="duz1">Yarı karanlık bir odanın tam ortasına yerleştirilmiş inox bir masanın üzerine uzanmıştı, kafası, beyaz ve yuvarlak bir makinenin ortasındaki deliğin içine yerleştirilmişti. Yüzünün tam karşısında, başının üzerine hafif eğik bir konumda tespit edilmiş bir ayna vardı, aynanın üzerinde, bir projeksiyon makinesinden yansıyan küçük küçük kareler görülüyordu. Tek yapması gereken, aynanın üzerinde beliren renkleri yüksek sesle söylemekti.</span></p>

    <p class="duz" xml:lang="tr"><span class="duz1">– Sarı.</span></p>

    <p class="duz" xml:lang="tr"><span class="duz1">Sol koluna bağlı serum yavaş yavaş vücuduna akıyordu. Dr. Eric Ackermann ona, bunun radyoaktif bir izotop çözeltisi olduğunu, beynin içindeki kan akışının yerini saptamakta kullanıldığını açıklamıştı.</span></p>

    <p class="duz" xml:lang="tr"><span class="duz1">Farklı renkler birbiri ardına aynada beliriyordu. Yeşil. Turuncu. Pembe... Sonra ayna karardı.</span></p>

    <p class="duz" xml:lang="tr"><span class="duz1">Anna hareketsiz yatıyordu, sanki bir lahtin içindeymişçesine kolları vücudunun iki yanındaydı. Sol tarafında, birkaç metre uzakta, Eric Ackermann ile kocası Laurent’ın durduğu camlı kabininin su yeşili ışığını görüyordu. İki adamı, monitörlerin karşısında, nöronlarının aktivitesini dikkatle takip ederken hayal ediyordu. Kendini gözetlenmiş, yağmalanmış, özel hayatının tüm gizli yanlarına tecavüz edilmiş gibi hissediyordu.</span></p>

    <p class="duz" xml:lang="tr"><span class="duz1">Kulağına takılı küçük alıcıdan Ackermann’ın sesini duydu:</span></p>

    <p class="duz" xml:lang="tr"><span class="duz1">– Çok güzel Anna. Şimdi kareler hareket etmeye başlayacak. Sen sadece onların hareket yönlerini belirleyeceksin. Her seferinde tek bir kelimeyle: sağ, sol, yukarı, aşağı...</span></p>

    <p class="duz" xml:lang="tr"><span class="duz1">Sonra geometrik şekiller yer değiştirmeye başladı, küçük balıklardan oluşan bir sürü gibi esnek ve akışkandı, alacalı, karışık renkli bir mozaiği andırıyordu. Anna kulağına bağlı mikrofona konuştu:</span></p>

    <p class="duz" xml:lang="tr"><span class="duz1">– Sağ.</span></p>

    <p class="duz" xml:lang="tr"><span class="duz1">Kareler, çerçevenin üst kenarına doğru yükseldi.</span></p>

    <p class="duz" xml:lang="tr"><span class="duz1">– Yukarı.</span></p>

    <p class="duz" xml:lang="tr"><span class="duz1">Bu uygulama birkaç dakika sürdü. Yavaş, tekdüze bir sesle konuşuyordu, kendini uyuşmuş hissediyordu; aynanın ısısı uyuşukluğunu daha da artırıyordu. Her an uykuya dalabilirdi, buna daha fazla engel olamazdı.</span></p>

    <p class="duz" xml:lang="tr"><span class="duz1">– Çok iyi, dedi Ackermann. Sana bu kez, farklı biçimlerde anlatılmış bir hikâye sunacağım. Bu versiyonları çok dikkatle dinle.</span></p>

    <p class="duz" xml:lang="tr"><span class="duz1">– Peki ne söylemem gerekiyor?</span></p>

    <p class="duz" xml:lang="tr"><span class="duz1">– Hiçbir şey. Sadece dinlemen yeterli.</span></p>

    <p class="duz" xml:lang="tr"><span class="duz1">Birkaç saniye sonra, kulaklıktan bir kadın sesi duyuldu. Yabancı bir dilde konuşuyordu; seslerin kulağa geliş düzenine bakılırsa, bir Asya ya da Doğu dili olabilirdi.</span></p>

    <p class="duz" xml:lang="tr"><span class="duz1">Kısa bir sessizlik oldu. Hikâye yeniden başladı, bu kez Fransızca olarak. Ama sözdizimi bozuktu: mastar halinde fiiller, uyumsuz tanımlıklar, uygulanmayan ulamalar.</span></p>

    <p class="duz" xml:lang="tr"><span class="duz1">Anna bu bozuk ve biçimsiz dili çözmeye çalıştı, ama hikâyenin başka bir versiyonu başlamıştı bile. Bu kez cümlelerin içinde anlamsız kelimeler dikkat çekiyordu... Bütün bunlar ne demek oluyordu? Birden derin bir sessizlik oldu, içinde bulunduğu silindir biraz daha karanlığa gömüldü.</span></p>

    <p class="duz" xml:lang="tr"><span class="duz1">Bir süre sonra, doktor yeniden konuştu:</span></p>

    <p class="duz" xml:lang="tr"><span class="duz1">– Bir sonraki test. Her ülke adından sonra, bana o ülkenin başkentini söyleyeceksin.</span></p>

    <p class="duz" xml:lang="tr"><span class="duz1">Anna, anladığına dair bir işaret yapmak istedi, ama ilk ülkenin ismi kulağında çınladı:</span></p>

    <p class="duz" xml:lang="tr"><span class="duz1">– İsveç.</span></p>

    <p class="duz" xml:lang="tr"><span class="duz1">Düşünmeden cevap verdi:</span></p>

    <p class="duz" xml:lang="tr"><span class="duz1">– Stockholm.</span></p>

    <p class="duz" xml:lang="tr"><span class="duz1">– Venezuela.</span></p>

    <p class="duz" xml:lang="tr"><span class="duz1">– Caracas.</span></p>

    <p class="duz" xml:lang="tr"><span class="duz1">– Yeni Zelanda.</span></p>

    <p class="duz" xml:lang="tr"><span class="duz1">– Auckland. Hayır! Wellington.</span></p>

    <p class="duz" xml:lang="tr"><span class="duz1">– Senegal.</span></p>

    <p class="duz" xml:lang="tr"><span class="duz1">– Dakar.</span></p>

    <p class="duz" xml:lang="tr"><span class="duz1">Her başkent en ufak bir zorlama olmadan, kolaylıkla aklına geliyordu. Cevapları refleks olarak ağzından çıkıyordu, ama sonuçtan memnundu; demek belleğini tamamen kaybetmemişti. Acaba Ackermann ile Laurent monitörlerde ne görüyordu? Beyninin hangi bölgeleri harekete geçiyordu?</span></p>

    <p class="duz" xml:lang="tr"><span class="duz1">– Son test, diye uyardı nörolog. Birazdan karşında, aynada bazı yüzler belirecek. Yüksek sesle kim olduklarını söyleyeceksin, mümkün olduğunca çabuk tabiî.</span></p>

    <p class="duz" xml:lang="tr"><span class="duz1">Bir yerlerde, basit bir uyarının bile –bir kelime, bir hareket, görsel bir ayrıntı– fobi mekanizmasını harekete geçirdiğini okumuştu; psikiyatrlar bunu, uyarı kaygısı olarak adlandırıyordu. Uyarı: terim kusursuzdu. Kendi durumuna gelince sadece “yüz” kelimesi bile kaygı duymasına yetiyordu. Birden boğulacak gibi oldu, midesi ağırlaştı, kolları ve bacakları uyuştu, yutkunmakta zorlanıyordu...</span></p>

    <p class="duz" xml:lang="tr"><span class="duz1">Aynada, siyah beyaz bir kadın portresi belirdi. Kıvırcık sarı saçlar, kalın dudaklar, dudağın üstünde ben. Çok kolay:</span></p>

    <p class="duz" xml:lang="tr"><span class="duz1">– Marilyn Monroe.</span></p>

    <p class="duz" xml:lang="tr"><span class="duz1">Bu fotoğrafın ardından bir gravür belirdi. Karamsar bakışlar, karemsi bir çene, dalgalı saçlar:</span></p>

    <p class="duz" xml:lang="tr"><span class="duz1">– Beethoven.</span></p>

    <p class="duz" xml:lang="tr"><span class="duz1">Yuvarlak, bir şekerleme kutusu gibi düz ve parlak bir surat, iki çekik göz.</span></p>

    <p class="duz" xml:lang="tr"><span class="duz1">– Mao Zedong.</span></p>

    <p class="duz" xml:lang="tr"><span class="duz1">Anna, bu yüzleri bu kadar çabuk tanımış olmaktan şaşkındı. Başka yüzler birbirini izledi: Michael Jackson, Mona Lisa, Albert Einstein... Bir büyülü fenerden yansıyan parlak görüntüleri seyrediyormuş gibi bir izlenime kapılmıştı. Tereddüt etmeden cevap veriyordu. Kaygısı ve heyecanı çoktan azalmış, hatta yok olmuştu.</span></p>

    <p class="duz" xml:lang="tr"><span class="duz1">Ama birden, aynada beliren bir portre onu güç duruma düşürdü; bu, kırklı yaşlarda, ama hâlâ genç görünen, fırlak gözlü bir adamdı. Sarı saçları ve kaşları, onun belli belirsiz yeniyetme havasını daha da güçlendiriyordu.</span></p>

    <p class="duz" xml:lang="tr"><span class="duz1">Bir elektrik dalgası gibi, içini bir korku kapladı; vücudu acıyla gerildi. Bu yüz hatları ona yabancı gelmiyordu, ama ne bir isim ne de bir anı çağrıştırıyordu. Belleği karanlık bir tüneldeydi. Bu yüzü daha önce nerede görmüştü? Bir aktör müydü? Ya da bir şarkıcı? Yoksa uzak bir tanıdık mı? Görüntü yerini başka bir resme bıraktı, yuvarlak gözlüklü bir portreye. Anna cevap verdi, ağzı kurumuştu:</span></p>

    <p class="duz" xml:lang="tr"><span class="duz1">– John Lennon.</span></p>

    <p class="duz" xml:lang="tr"><span class="duz1">Sonra aynaya Che Guevara’nın resmi yansıdı, Anna yalvaran bir sesle konuştu:</span></p>

    <p class="duz" xml:lang="tr"><span class="duz1">– Eric, dur.</span></p>

    <p class="duz" xml:lang="tr"><span class="duz1">Ama geçit töreni devam ediyordu. Van Gogh’un bir otoportresi, parlak ve canlı renkler. Anna mikrofonun sapını kavradı:</span></p>

    <p class="duz" xml:lang="tr"><span class="duz1">– Eric, lütfen.</span></p>

    <p class="duz" xml:lang="tr"><span class="duz1">Görüntü bu kez değişmedi. Anna, aynadan renklerin ve ısının tenine yansıdığını hissediyordu. Kısa bir sessizlikten sonra Ackermann sordu:</span></p>

    <p class="duz" xml:lang="tr"><span class="duz1">– Ne var? N’oldu?</span></p>

    <p class="duz" xml:lang="tr"><span class="duz1">– O adam, tanımadığım adam: kimdi o?</span></p>

    <p class="duz" xml:lang="tr"><span class="duz1">Eric cevap vermedi. David Bowie’nin biri başka, diğeri başka renkteki gözleri aynada titreşti. Anna hafifçe doğruldu ve bu kez daha güçlü bir sesle konuştu:</span></p>

    <p class="duz" xml:lang="tr"><span class="duz1">– Eric, sana bir soru sordum: kim-di-o?</span></p>

    <p class="duz" xml:lang="tr"><span class="duz1">Ayna karardı. Bir saniye sonra Anna’nın gözleri karanlığa alıştı. Dikdörtgen aynada kendi aksini gördü: soluk, kemikli. Bir ölü yüzü.</span></p>

    <p class="duz" xml:lang="tr"><span class="duz1">Sonunda, doktor, Anna’nın sorusunu cevapladı:</span></p>

    <p class="duz-son-paragraf" xml:lang="tr"><span class="duz1">– O, Laurent’dı, Anna. Laurent Heymes, kocan.</span></p>

    <p class="ikon" xml:lang="tr"><span><img alt="icon2b.jpg" class="generated-style1" src="../Images/icon2b_fmt.jpeg"/></span></p>
  </div>
</body>
</html>