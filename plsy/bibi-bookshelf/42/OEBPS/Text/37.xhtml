<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>37.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x37">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">37</span></h1>

    <p class="duz" xml:lang="tr"><span class="duz1">Demiryolu gözden kayboldu, insana huzur veren en ufak bir yanı yoktu. İnsanın ruhunu ve duygularını hapseden donuk ve sert bir karmaşadan başka bir şey değildi. Gözbebeklerinde dikenli teller gibi yansıyan çelik raylar; bu rayları farklı yönlere sevk eden makaslar, ama daima bu rayların sınırları içinde, onların müsaade ettiği olanaklar ölçüsünde.</span></p>

    <p class="duz" xml:lang="tr"><span class="duz1">Ya köprüler, ister kirli taştan ister siyah metalden olsun, merdivenleriyle, parmaklıklarıyla bu çelik raylarla bir bütün oluşturuyordu.</span></p>

    <p class="duz" xml:lang="tr"><span class="duz1">Schiffer raylara inmek için demiryolu görevlileri dışında başkasına yasak olan bir merdiveni kullanmıştı. Paul de arkasından yetişip onu yakalamıştı, traverslerin üstünde zorlukla yürüyordu.</span></p>

    <p class="duz" xml:lang="tr"><span class="duz1">– Bozkurtlar, kim bunlar?</span></p>

    <p class="duz" xml:lang="tr"><span class="duz1">Schiffer cevap vermeden ilerliyor, ağır ağır nefes alıyordu. Siyah taşlar ayaklarının altında kayıyordu.</span></p>

    <p class="duz" xml:lang="tr"><span class="duz1">– Bunu sana açıklaması çok uzun sürer, dedi. Tüm bunlar Türkiye’nin yakın geçmişiyle alakalı.</span></p>

    <p class="duz" xml:lang="tr"><span class="duz1">– Tanrı aşkına, anlatın! Bana bu açıklamaları yapmak zorundasınız.</span></p>

    <p class="duz" xml:lang="tr"><span class="duz1">Rakam yürümeye devam ediyor, bir yandan da sol böğrünü tutuyordu, sonra bezgin bir sesle anlatmaya başladı:</span></p>

    <p class="duz" xml:lang="tr"><span class="duz1">– 70’li yıllarda, Türkiye’de de Avrupa’da olduğu gibi coşkulu bir atmosfer vardı. Sol fikirler destek bulmaya, yandaş kazanmaya başlamıştı. Bir tür 68 Mayıs’ı yani... Ama orada, gelenek her zaman daha güçlüydü. Bir tepki hareketi ortaya çıktı. Aşırı sağcılar, Alpaslan Türkeş adında birinin etrafında örgütlendiler. Önce üniversitelerde küçük gruplar oluşturdular, sonra Anadolu’da gençleri örgütlemeye başladılar. Bunlar kendilerine “Bozkurtlar” diyordu. Ya da “Ülkücü Gençler”; dernekleri de “Ülkü Ocakları”ydı.</span></p>

    <p class="duz" xml:lang="tr"><span class="duz1">Vücudunun sıcaklığına rağmen Paul’ün dişleri takırdıyor, çenesinin gürültüsü beyninde yankılanıyordu.</span></p>

    <p class="duz" xml:lang="tr"><span class="duz1">– 70’li yılların sonunda, diye devam etti Schiffer. Aşırı sağ ve aşırı sol silahlandı. Saldırılar, soygunlar, cinayetler: o dönemde günde yaklaşık otuz kişi ölüyordu. Gerçek bir iç savaş yaşanıyordu. Bozkurtlar kamplarda eğitiliyordu. Gitgide daha gençleri örgütlemeye başladılar. Onları kendi doktrinleriyle eğittiler.</span></p>

    <p class="duz" xml:lang="tr"><span class="duz1">Schiffer hâlâ rayların üstünde yürüyordu. Daha düzenli soluk almaya başlamıştı. Sanki düşüncelerine yön veren onlarmış gibi gözlerini ışıkta parlayan raylardan ayırmıyordu.</span></p>

    <p class="duz" xml:lang="tr"><span class="duz1">– Nihayet 1980’de Türk ordusu iktidara el koydu. Her şey düzene girdi. İki cephenin militanları tutuklandı. Ama Bozkurtlar serbest bırakıldı, çünkü onlar devleti yıkmak değil kurtarmak için mücadele etmişlerdi. Artık işsizdiler. Ve kamplarda eğitilmiş bu gençlerin bazılarının bildiği tek bir şey vardı: öldürmek. İçlerinden bazıları kimileri tarafından çeşitli işlerde kullanıldı. Önce hükûmet kullandı bu gençleri, Ermeni terör örgütlerinin liderlerini, Kürt teröristleri gizlice ortadan kaldırmak için bu çocuklar idealdi. Sonra Türk mafyası, Altın Hilal uyuşturucu kaçakçılığında söz sahibi olmak istiyordu. Mafya için, Bozkurtlar’ın bazıları özellikle de şiddet yanlısı olanlar, yani silah kullanmayı bilenler bulunmaz bir nimetti. Deneyimli, silah kullanmayı bilen büyük bir güç.</span></p>

    <p class="duz" xml:lang="tr"><span class="duz1">O tarihten sonra bu Bozkurtlar bazı suikastlara da katıldılar. 1981’de papaya ateş eden Ali Ağca bir Bozkurt’tu. Bugün içlerinden büyük bir bölümü, para karşılığı hizmet veren insanlar haline geldi, siyasî görüşlerini bir kenara bıraktılar, ama en tehlikelileri, fanatik, her türlü kötülüğü yapabilecek eğitimli teröristler olarak kaldı.</span></p>

    <p class="duz" xml:lang="tr"><span class="duz1">Paul, Schiffer’i büyük bir dikkatle dinliyordu, şaşkına dönmüştü. Uzaklardaki bu olaylar ile araştırması arasında bir ilişki kuramıyordu. Schiffer’in sözünü kesti:</span></p>

    <p class="duz" xml:lang="tr"><span class="duz1">– Yani şimdi, kadınları bu herifler mi öldürdü?</span></p>

    <p class="duz" xml:lang="tr"><span class="duz1">– Adidas ceketli adam Rüya Berkes’i kaçırırken görmüş onları.</span></p>

    <p class="duz" xml:lang="tr"><span class="duz1">– Yüzlerini de görmüş mü?</span></p>

    <p class="duz" xml:lang="tr"><span class="duz1">– Kafalarında kar başlıkları varmış, komando kıyafeti giymişler.</span></p>

    <p class="duz" xml:lang="tr"><span class="duz1">– Komando kıyafeti mi?</span></p>

    <p class="duz" xml:lang="tr"><span class="duz1">Rakam sırıttı:</span></p>

    <p class="duz" xml:lang="tr"><span class="duz1">– Bunlar savaşçı, evlat. Asker. Siyah bir arabayla kaçmışlar. Adam ne plakayı ne de markayı hatırlıyor. Ya da hatırlamak istemiyor.</span></p>

    <p class="duz" xml:lang="tr"><span class="duz1">– Onların Bozkurtlar olduğundan nasıl bu kadar emin?</span></p>

    <p class="duz" xml:lang="tr"><span class="duz1">– Slogan atmışlar. Ayırt edici işaretleri var. Hiç şüphem yok. Zaten, tüm bunlar diğerleriyle de örtüşüyor. Mahalledeki suskunluk. Güzin’in bu işin “siyasî bir yanı” olduğunu düşünmesi. Bozkurtlar Paris’te. Ve mahalle korkudan geberiyor.</span></p>

    <p class="duz" xml:lang="tr"><span class="duz1">Paul, bu kadar farklı, bu kadar umulmadık, kendi yorumundan bu kadar kopuk bir düşünceyi kabul edemezdi. Hep tek bir katil fikri üzerinde yoğunlaşmıştı. Israr etti:</span></p>

    <p class="duz" xml:lang="tr"><span class="duz1">– Peki bu kadar şiddetin sebebi ne?</span></p>

    <p class="duz" xml:lang="tr"><span class="duz1">Schiffer ince yağmur altında parlayan rayları izlemeye devam ediyordu.</span></p>

    <p class="duz" xml:lang="tr"><span class="duz1">– Onlar uzak topraklardan geliyor. Ovalardan, dağlardan, bu tür şiddetin bir kural haline geldiği yerlerden. Bir varsayımdan yola çıktın, seri cinayetler işleyen bir katil arıyordun. Scarbon’la birlikte, kurbanların yaralarında katilin ruh halini, ruhsal bir travmanın izlerini aradınız... Ama en basit çözümü unuttunuz; bu kadınlara profesyoneller tarafından işkence yapıldığını. Anadolu’daki kamplarda eğitilmiş uzmanlar tarafından.</span></p>

    <p class="duz" xml:lang="tr"><span class="duz1">– Peki öldürdükten sonra kolları bacakları kırmanın nedeni ne? Ya yüzlerdeki bıçak yaraları?</span></p>

    <p class="duz" xml:lang="tr"><span class="duz1">– Heriflerden biri, diğerlerinden daha manyak olabilir. Ya da sadece kurbanların tanınmasını istemiyorlardır, nasıl bir kadını aradıklarını kimse anlamasın diye.</span></p>

    <p class="duz" xml:lang="tr"><span class="duz1">– Aradıkları mı?</span></p>

    <p class="duz" xml:lang="tr"><span class="duz1">Rakam durdu ve Paul’e doğru döndü:</span></p>

    <p class="duz" xml:lang="tr"><span class="duz1">– Ne olduğunu hâlâ anlamadın mı, evlat; Bozkurtlar bir sözleşme yapmış. Bir kadını arıyorlar.</span></p>

    <p class="duz" xml:lang="tr"><span class="duz1">Üzerinde kan lekeleri bulunan pardösüsünün ceplerini karıştırdı ve Paul’e polaroidleri uzattı:</span></p>

    <p class="duz" xml:lang="tr"><span class="duz1">– Böyle bir yüzü olan ve bu eşkale uygun bir kadın: kızıl saçlı, terzi, kaçak işçi, Gaziantep kökenli.</span></p>

    <p class="duz" xml:lang="tr"><span class="duz1">Paul, Schiffer’in kırışık elindeki resimlere bakıyordu.</span></p>

    <p class="duz" xml:lang="tr"><span class="duz1">Her şey yavaş yavaş biçimleniyordu.</span></p>

    <p class="duz" xml:lang="tr"><span class="duz1">– Bir şeyler bilen ve bildiklerini itiraf ettirmek istedikleri bir kadın. Şimdiye kadar üç kez onu ele geçirdiklerini sandılar. Üç kez yanıldılar.</span></p>

    <p class="duz" xml:lang="tr"><span class="duz1">– Nasıl bu kadar kesin konuşabiliyorsun? Onu bulmadıklarından nasıl bu kadar emin olabiliyorsun?</span></p>

    <p class="duz" xml:lang="tr"><span class="duz1">– Çünkü içlerinden biri o kadın olsaydı, her şeyi anlatmış olurdu, inan bana. Ve onlar da kayıplara karışırdı.</span></p>

    <p class="duz" xml:lang="tr"><span class="duz1">– Siz... Siz sürek avının devam ettiğini mi düşünüyorsunuz?</span></p>

    <p class="duz" xml:lang="tr"><span class="duz1">– Evet, öyle söyleyebilirim.</span></p>

    <p class="duz" xml:lang="tr"><span class="duz1">Schiffer’in gözbebekleri yarı inik gözkapaklarının altında parlıyordu. Paul, gümüş mermileri düşündü, sadece onlar kurt adamları öldürebilirdi.</span></p>

    <p class="duz" xml:lang="tr"><span class="duz1">– Soruşturma konusunda yanıldın evlat. Sen tek bir katil arıyordun. Ölmüş kadınlar için gözyaşı döküyordun. Ama, şimdi bulman gereken canlı bir kadın var. Kanlı canlı. Bozkurtlar’ın peşinde olduğu kadın.</span></p>

    <p class="duz" xml:lang="tr"><span class="duz1">Demiryolunu çevreleyen binaları gösterdi:</span></p>

    <p class="duz" xml:lang="tr"><span class="duz1">– O burada bir yerlerde, bu mahallede. Mahzenlerde. Çatı katlarında. Bir evin bodrumunda. Hayal edebileceğin en kötü katiller onun peşinde ve sadece sen onu kurtarabilirsin. Ama hızlı davranmak zorundasın. Çok, çok hızlı. Çünkü karşındaki herifler bu konuda eğitimli ve mahalle üzerinde büyük bir tahakkümleri var.</span></p>

    <p class="duz" xml:lang="tr"><span class="duz1">Rakam, Paul’ü omuzlarından tuttu ve gözlerinin içine baktı:</span></p>

    <p class="duz" xml:lang="tr"><span class="duz1">– Ve mademki bela asla yalnız gelmez, sana başka bir bela haberi daha vereyim: bu işin üstesinden gelebilmen için tek şansın benim.</span></p>
  </div>
</body>
</html>