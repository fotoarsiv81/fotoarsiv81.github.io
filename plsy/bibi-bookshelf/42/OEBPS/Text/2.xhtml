<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>2.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x2">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">2</span></h1>

    <p class="duz" xml:lang="tr"><span class="duz1">– Ne kadar zamandır bu tür unutkanlıkların var?</span></p>

    <p class="duz" xml:lang="tr"><span class="duz1">Anna cevap vermedi. Öğlen olmuştu: sabahtan beri bir sürü teste tabi tutulmuştu. Radyografiler, scanner’lar, MR ve son olarak da yuvarlak makinedeki bu testler... Kendini yorgun, bitkin ve içi boşalmış hissediyordu. Ve bu ofis insanı daha da karamsar yapıyordu: dar bir odaydı, penceresiz, iyice aydınlatılmış bir oda, etrafta bir yığın dosya göze çarpıyordu, bazıları çelik dolaplara yerleştirilmişti, ama çoğu yerlerdeydi. Duvarlarda insan beyinlerini, saçları kazınmış, üzerinde delikler bulunan kafataslarını gösteren çizimler, resimler vardı. Bir nörolog için gerekli şeyler...</span></p>

    <p class="duz" xml:lang="tr"><span class="duz1">Eric Ackermann tekrar etti:</span></p>

    <p class="duz" xml:lang="tr"><span class="duz1">– Ne kadar zamandır, Anna?</span></p>

    <p class="duz" xml:lang="tr"><span class="duz1">– Bir aydan daha fazla.</span></p>

    <p class="duz" xml:lang="tr"><span class="duz1">– Tam olarak ne zaman? İlk seferi hatırlıyor musun, ha?</span></p>

    <p class="duz" xml:lang="tr"><span class="duz1">Elbette hatırlıyordu: böyle bir şeyi nasıl unutabilirdi?</span></p>

    <p class="duz" xml:lang="tr"><span class="duz1">– Geçtiğimiz 4 şubattı. Bir sabah. Banyodan çıkıyordum. Koridorda Laurant’la karşılaştım. Giyinmiş, büroya gitmek için çıkmak üzereydi. Bana gülümsedi. İrkildim: ne olduğunu anlamıyordum.</span></p>

    <p class="duz" xml:lang="tr"><span class="duz1">– Hiç mi?</span></p>

    <p class="duz" xml:lang="tr"><span class="duz1">– İlk anda hayır. Sonra yavaş yavaş her şey kafamda yerli yerine oturmaya başladı.</span></p>

    <p class="duz" xml:lang="tr"><span class="duz1">– O anda neler hissettiğini bana anlat, tam olarak.</span></p>

    <p class="duz" xml:lang="tr"><span class="duz1">Anna omzunu silkti, siyahlı kahverengili şalının altında yaptığı belli belirsiz bir hareketti bu.</span></p>

    <p class="duz" xml:lang="tr"><span class="duz1">– Tuhaf bir duyguydu, çok kısa sürdü. Sanki daha önce yaşanmış bir şeydi. Bu tedirginlik, şimşek gibi geldi geçti (parmaklarını şıklattı), sonra her şey normale döndü.</span></p>

    <p class="duz" xml:lang="tr"><span class="duz1">– O an ne düşündün?</span></p>

    <p class="duz" xml:lang="tr"><span class="duz1">– Çok yorgundum o günlerde, ona yordum.</span></p>

    <p class="duz" xml:lang="tr"><span class="duz1">Ackermann önündeki bloknota bir şeyler yazdı, sonra yeniden sordu:</span></p>

    <p class="duz" xml:lang="tr"><span class="duz1">– Laurent’a, o sabahtan söz ettin mi?</span></p>

    <p class="duz" xml:lang="tr"><span class="duz1">– Hayır. Bana fazla önemli gelmemişti.</span></p>

    <p class="duz" xml:lang="tr"><span class="duz1">– Peki ikinci kriz, o ne zaman oldu?</span></p>

    <p class="duz" xml:lang="tr"><span class="duz1">– Ertesi hafta. Art arda birkaç kez.</span></p>

    <p class="duz" xml:lang="tr"><span class="duz1">– Hep Laurent’ın önünde mi?</span></p>

    <p class="duz" xml:lang="tr"><span class="duz1">– Evet, hep.</span></p>

    <p class="duz" xml:lang="tr"><span class="duz1">– Ama bu krizlerin sonunda Laurent’ı hatırlıyordun, değil mi?</span></p>

    <p class="duz" xml:lang="tr"><span class="duz1">– Evet. Ama her kriz bana... Bilmiyorum... sanki biraz daha uzun geliyordu.</span></p>

    <p class="duz" xml:lang="tr"><span class="duz1">– O zaman Laurent’a bundan söz ettin mi?</span></p>

    <p class="duz" xml:lang="tr"><span class="duz1">– Hayır.</span></p>

    <p class="duz" xml:lang="tr"><span class="duz1">– Neden?</span></p>

    <p class="duz" xml:lang="tr"><span class="duz1">Anna bacak bacak üstüne attı, zayıf ellerini koyu renkli ipek eteğinin üzerine koydu; tüylerinin rengi solmuş iki kuşu andırıyordu.</span></p>

    <p class="duz" xml:lang="tr"><span class="duz1">– Ona bundan söz etmek, sorunu daha da büyütecek gibi geldi bana. Ve sonra...</span></p>

    <p class="duz" xml:lang="tr"><span class="duz1">Nörolog gözlerini önündeki bloknottan kaldırdı; kızıl sarı saçları gözlüklerinin camında yansıyordu.</span></p>

    <p class="duz" xml:lang="tr"><span class="duz1">– Ve sonra?</span></p>

    <p class="duz" xml:lang="tr"><span class="duz1">– İnsanın kocasına bunu söylemesi kolay bir şey değil. O...</span></p>

    <p class="duz" xml:lang="tr"><span class="duz1">Laurent’ın odada olduğunu hatırladı, arkasında ayakta duruyordu, sırtını çelik dolaba dayamıştı.</span></p>

    <p class="duz" xml:lang="tr"><span class="duz1">– Laurent benim için her geçen gün bir yabancı oluyordu.</span></p>

    <p class="duz" xml:lang="tr"><span class="duz1">Doktor, Anna’nın kaygılandığını fark etmişti; konuyu değiştirmeyi tercih etti:</span></p>

    <p class="duz" xml:lang="tr"><span class="duz1">– Bu tanıyamama, daha doğrusu hatırlayamama sorunu, başka yüzler için de oldu mu?</span></p>

    <p class="duz" xml:lang="tr"><span class="duz1">– Bazen, dedi Anna tereddütle. Ama çok nadir.</span></p>

    <p class="duz" xml:lang="tr"><span class="duz1">– Kimler mesela?</span></p>

    <p class="duz" xml:lang="tr"><span class="duz1">– Mahalledeki dükkân sahipleri. İşyerimde de başıma geldi. Bazı müşterileri hatırlayamıyordum, halbuki sürekli gördüğüm kişiler.</span></p>

    <p class="duz" xml:lang="tr"><span class="duz1">– Peki arkadaşların?</span></p>

    <p class="duz" xml:lang="tr"><span class="duz1">Anna belirsiz bir hareket yaptı:</span></p>

    <p class="duz" xml:lang="tr"><span class="duz1">– Arkadaşım yok.</span></p>

    <p class="duz" xml:lang="tr"><span class="duz1">– Ya ailen?</span></p>

    <p class="duz" xml:lang="tr"><span class="duz1">– Annem ve babam öldü. Güneybatıda sadece birkaç amca ile kuzen var. Ama onları görmeye hiç gitmedim.</span></p>

    <p class="duz" xml:lang="tr"><span class="duz1">Ackermann hâlâ not alıyordu; yüz hatlarından tepkisi anlaşılmıyordu. Balmumundan bir heykel gibiydi.</span></p>

    <p class="duz" xml:lang="tr"><span class="duz1">Anna bu adamdan tiksiniyordu: Laurent’ın bir aile dostuydu. Bazen onlara akşam yemeğine gelirdi, ama her koşulda buz gibi soğukluğunu sürdürürdü. Şüphesiz, araştırmaları –beyin, beynin yapısı, insanın bellek sistemi– hakkında konuşulursa başka. İşte o zaman her şey değişirdi: öfkelenir, kendinden geçer, uzun kollarıyla havayı döverdi.</span></p>

    <p class="duz" xml:lang="tr"><span class="duz1">– Demek senin için en temel sorun Laurent’ın yüzü, öyle mi? diye sordu.</span></p>

    <p class="duz" xml:lang="tr"><span class="duz1">– Evet. Ama, aynı zamanda bana en yakın olan. En sık gördüğüm kişi o.</span></p>

    <p class="duz" xml:lang="tr"><span class="duz1">– Başka bellek bozuklukları da hissediyor musun?</span></p>

    <p class="duz" xml:lang="tr"><span class="duz1">Anna alt dudağını ısırdı. Bir kez daha tereddüt etti:</span></p>

    <p class="duz" xml:lang="tr"><span class="duz1">– Hayır.</span></p>

    <p class="duz" xml:lang="tr"><span class="duz1">– Zaman ve mekân içinde yönelme bozuklukları?</span></p>

    <p class="duz" xml:lang="tr"><span class="duz1">– Hayır.</span></p>

    <p class="duz" xml:lang="tr"><span class="duz1">– Konuşma bozuklukları?</span></p>

    <p class="duz" xml:lang="tr"><span class="duz1">– Hayır.</span></p>

    <p class="duz" xml:lang="tr"><span class="duz1">– Bazı hareketleri yapmakta zorlanıyor musun?</span></p>

    <p class="duz" xml:lang="tr"><span class="duz1">Anna cevap vermedi, sonra hafifçe gülümsedi:</span></p>

    <p class="duz" xml:lang="tr"><span class="duz1">– Alzheimer’den şüpheleniyorsun, değil mi?</span></p>

    <p class="duz" xml:lang="tr"><span class="duz1">– Teşhis koymaya çalışıyorum, hepsi bu.</span></p>

    <p class="duz" xml:lang="tr"><span class="duz1">Anna’nın da düşündüğü ilk hastalık bu olmuştu. Bilgi toplamış, tıp ansiklopedilerini karıştırmıştı: yüzleri tanıyamama, hatırlayamama Alzheimer hastalığının semptomlarından biriydi.</span></p>

    <p class="duz" xml:lang="tr"><span class="duz1">Ackermann, genellikle çocukları ikna etmekte kullanılan bir ses tonuyla ekledi:</span></p>

    <p class="duz" xml:lang="tr"><span class="duz1">– Kesinlikle Alzheimer olacak yaşta değilsin. Zaten ilk muayenelerden itibaren bunu biliyorum. Nörodejeneratif bir hastalığa yakalanmış bir beyin çok spesifik bir morfolojiye sahiptir. Ama, hastalığını tam olarak teşhis edebilmek için sana tüm bu soruları sormak zorundayım, anlıyor musun?</span></p>

    <p class="duz" xml:lang="tr"><span class="duz1">Anna’nın cevabını beklemedi ve son soruyu tekrar etti:</span></p>

    <p class="duz" xml:lang="tr"><span class="duz1">– Bazı hareketleri yapmakta zorlanıyor musun?</span></p>

    <p class="duz" xml:lang="tr"><span class="duz1">– Hayır.</span></p>

    <p class="duz" xml:lang="tr"><span class="duz1">– Uyku bozuklukları?</span></p>

    <p class="duz" xml:lang="tr"><span class="duz1">– Yok.</span></p>

    <p class="duz" xml:lang="tr"><span class="duz1">– Peki, nedenini bilemediğin bir uyuşukluk?</span></p>

    <p class="duz" xml:lang="tr"><span class="duz1">– Hayır.</span></p>

    <p class="duz" xml:lang="tr"><span class="duz1">– Migren.</span></p>

    <p class="duz" xml:lang="tr"><span class="duz1">– Asla.</span></p>

    <p class="duz" xml:lang="tr"><span class="duz1">Doktor bloknotunu kapattı ve ayağa kalktı. Her seferinde aynı şaşırtıcı görüntü. Yaklaşık 1,90 metre boyunda, 60 kg civarındaydı. Beyaz önlüğünü, sanki kuruması için üzerine asmışlar gibi sırtında taşıyan bir fasulye sırığını andırıyordu.</span></p>

    <p class="duz" xml:lang="tr"><span class="duz1">Kızıl saçlı, beyaz tenliydi; kötü kesilmiş dağınık saçları bal rengiydi; tüm vücudu gözkapaklarına kadar çillerle kaplıydı. Suratı köşeliydi, metal çerçeveli, ince camlı gözlükleri yüzünün bu köşeli görüntüsünü daha da belirgin kılıyordu.</span></p>

    <p class="duz" xml:lang="tr"><span class="duz1">Onun bu fizyonomisi zamanın yıpratıcı etkisine maruz kalmamış gibiydi. Laurent’dan daha yaşlıydı, ellili yaşlarda olmalıydı, ama çok daha genç gösteriyordu. Yüzündeki kırışıklıklar belli belirsizdi: keskin, sert, ifadesiz yüz hatları vardı. Sadece yanaklarındaki geçmişe ait sivilce izleri onun geçmişi ve yaşı hakkında bilgi veriyordu.</span></p>

    <p class="duz" xml:lang="tr"><span class="duz1">Doktor odanın içinde birkaç adım attı, konuşmuyordu. Saniyeler akıp gidiyordu. Anna fazla dayanamadı, sordu:</span></p>

    <p class="duz" xml:lang="tr"><span class="duz1">– Tamam, peki, neyim var benim?</span></p>

    <p class="duz" xml:lang="tr"><span class="duz1">Nörolog, cebindeki metal bir nesneyi şıngırdattı. Anahtar olmalıydı; ama daha çok bir söylevin başladığını bildiren zil sesini andırıyordu.</span></p>

    <p class="duz" xml:lang="tr"><span class="duz1">– Müsaade et, önce sana yaptığımız testleri izah edeyim.</span></p>

    <p class="duz" xml:lang="tr"><span class="duz1">– Çok iyi olur, evet.</span></p>

    <p class="duz" xml:lang="tr"><span class="duz1">– Kullandığımız makine bir pozitron kamerası. Uzmanlar ona “Petscan” diyor. Bu aygıt pozitron yayımlı tomografi tekniğine göre çalışıyor. Beynin gerçek zamanda etkinlik bölgelerini incelemeyi sağlıyor. Seninle bir tür genel revizyon gerçekleştirmek istedim. Beynin, yerleri çok iyi bilinen birçok önemli bölgesinin, görme, konuşma, bellek mesela, işleyişini incelemek gibi.</span></p>

    <p class="duz" xml:lang="tr"><span class="duz1">Anna, tabi tutulduğu farklı testleri düşündü. Renk kareleri; farklı biçimlerde anlatılan hikâye; ülke başkentlerinin isimleri. Anna bu testlerin hiçbirinde zorluk çekmemişti, Ackermann yeniden konuşmaya başladı:</span></p>

    <p class="duz" xml:lang="tr"><span class="duz1">– Konuşma, mesela. Her şey alın lobunda, işitme, sözcük dağarcığı, sözdizimi, anlatma, düzgün ifade gibi altsistemlere ayrılan bir bölgede gerçekleşir... (Parmağıyla kafasına dokunuyordu.) Bu bölgelerin ortak çalışması sözcükleri anlamamızı ve kullanmamızı sağlar. Biraz önceki küçük hikâyem sayesinde, kafandaki bu sistemlerin her birini harekete geçirdim.</span></p>

    <p class="duz" xml:lang="tr"><span class="duz1">Doktor küçücük odanın içinde bir aşağı bir yukarı yürümeyi sürdürüyordu. Duvarlardaki resimler doktor adım attıkça bir görünüyor bir kayboluyordu. Tuhaf bir resim Anna’nın dikkatini çekti, bu, büyük ağızlı, iri elli bir maymunun renkli resmiydi. Neonlardan yayılan ısıya rağmen sırtı buz gibiydi.</span></p>

    <p class="duz" xml:lang="tr"><span class="duz1">– O halde? dedi Anna, iç çekerek.</span></p>

    <p class="duz" xml:lang="tr"><span class="duz1">Ackermann, güven vermek isteyen bir hareketle ellerini iki yana açtı:</span></p>

    <p class="duz" xml:lang="tr"><span class="duz1">– Evet, her şey yolunda. Konuşma. Görme. Bellek. Her bölgenin faaliyeti gayet normal.</span></p>

    <p class="duz" xml:lang="tr"><span class="duz1">– Laurent’ın portresinin gösterildiği anın dışında.</span></p>

    <p class="duz" xml:lang="tr"><span class="duz1">Ackermann masasına doğru eğildi ve bilgisayar ekranını çevirdi. Ekranda, bir beynin dijital görüntüsü vardı. Parlak yeşil renkli, profilden bir kesitti; iç kısmı ise simsiyahtı.</span></p>

    <p class="duz" xml:lang="tr"><span class="duz1">– Laurent’ın fotoğrafını gördüğün anda, beynin. Hiçbir tepki yok. Hiçbir bağlantı yok. Düz, sade bir resim.</span></p>

    <p class="duz" xml:lang="tr"><span class="duz1">– Bunun anlamı ne?</span></p>

    <p class="duz" xml:lang="tr"><span class="duz1">Nörolog doğruldu ve ellerini yeniden ceplerine soktu. Yapmacık, abartılı bir tavırla göğsünü şişirdi: kararın açıklanacağı büyük an, bu olmalıydı.</span></p>

    <p class="duz" xml:lang="tr"><span class="duz1">– Beyninde bir lezyon olduğunu düşünüyorum.</span></p>

    <p class="duz" xml:lang="tr"><span class="duz1">– Lezyon mu?</span></p>

    <p class="duz" xml:lang="tr"><span class="duz1">– Özellikle yüzleri tanıma, hatırlama bölgesini etkileyen bir lezyon.</span></p>

    <p class="duz" xml:lang="tr"><span class="duz1">Anna şaşkındı:</span></p>

    <p class="duz" xml:lang="tr"><span class="duz1">– Yüzleri... yüzleri tanıma bölgesi de mi var?</span></p>

    <p class="duz" xml:lang="tr"><span class="duz1">– Evet. Beynin sağ yarımküresinde, artbeyinde, şakak lobunun karıncık bölümünde yer alan ve sadece bu işlevi yerine getirmekle görevli bir nöron sistemi bu. 50’li yıllarda keşfedildi. Bu bölgedeki damarları hasara uğramış kişiler yüzleri tanıyamıyor, hatırlayamıyordu. O tarihten beri, Petscan sayesinde, çok daha kesin bir şekilde lezyonun yerini saptıyoruz. Mesela bu bölgenin, gece kulüplerinin ve kumarhanelerin giriş kapılarında duran “body guard”larda çok daha gelişmiş olduğu biliniyor.</span></p>

    <p class="duz" xml:lang="tr"><span class="duz1">– Ama bana gösterdiğin yüzlerin çoğunu tanıyorum, diye atıldı Anna. Test sırasında, bütün portreleri tanıdım...</span></p>

    <p class="duz" xml:lang="tr"><span class="duz1">– Evet, kocanın resmi dışında, bütün portreleri. Ve bu da önemli bir belirti.</span></p>

    <p class="duz" xml:lang="tr"><span class="duz1">Ackermann iki elinin işaretparmaklarını dudaklarında birleştirdi, düşünen adam görüntüsü vermek ister gibiydi. Duygusuz ve soğuk olmadığında, yapmacık ve tumturaklı davranışlarda bulunuyordu.</span></p>

    <p class="duz" xml:lang="tr"><span class="duz1">– İki tip belleğimiz vardır. Biri okulda öğrendiklerimizle oluşan bellek, diğeri özel hayatımızda öğrendiklerimizi içeren bellek. Bu iki bellek beyinde aynı yolu izlemiyor. Yüzlerin anlık analizleri ile kişisel hatıralarından yola çıkarak onların mukayesesi arasında bir bağlantı kurmada zorluk çektiğini düşünüyorum. Bir lezyon bu sistemin normal çalışmasını engelliyor. Einstein’ı tanıyabilirsin, ama senin özel arşivinde yer alan Laurent’ı tanıyamıyorsun.</span></p>

    <p class="duz" xml:lang="tr"><span class="duz1">– Peki... Peki bu tedavi edilebilir mi?</span></p>

    <p class="duz" xml:lang="tr"><span class="duz1">– Tamamen. Bu işlevi beynin daha sağlıklı bir bölgesine taşıyarak. İşte bu da, beyin denilen organın avantajlarından biri: yeniden biçim verilebilir olma özelliği. Bu nedenle bir yeniden eğitim programına tabi tutulman gerekiyor; bir tür zihin egzersizi, düzenli alıştırmalar, uygun ilaçlarla desteklenecek elbette.</span></p>

    <p class="duz" xml:lang="tr"><span class="duz1">Nöroloğun ciddi ses tonu bu iyi haberle bağdaşmıyordu.</span></p>

    <p class="duz" xml:lang="tr"><span class="duz1">– Peki sorun ne? diye sordu Anna.</span></p>

    <p class="duz" xml:lang="tr"><span class="duz1">– Lezyonun nedeni. İşte burada durum değişiyor, bunu itiraf etmek zorundayım. Herhangi bir tümör belirtisi, nörolojik bir anomali yok. Beynin bu bölgesindeki kan dolaşımını etkileyecek bir kafa travması geçirmedin, beyin damarlarında da bir arıza yok. (Dilini şaklattı.) Teşhis koyabilmek için yeni ve daha ileri tetkiklerin yapılması lazım.</span></p>

    <p class="duz" xml:lang="tr"><span class="duz1">– Ne tür tetkikler?</span></p>

    <p class="duz" xml:lang="tr"><span class="duz1">Doktor yeniden masasına oturmuştu. Donuk gözleri Anna’ya sabitlendi:</span></p>

    <p class="duz" xml:lang="tr"><span class="duz1">– Biyopsi. Beyin korteksinden küçük bir doku parçası alma.</span></p>

    <p class="duz" xml:lang="tr"><span class="duz1">Anna birkaç saniye boyunca, söyleneni anlamaya çalıştı, sonra yüzünü bir korku dalgası kapladı. Laurent’a doğru döndü, ama kocası onaylayan bir ifadeyle Ackermann’a bakıyordu. Korku yerini öfkeye bıraktı: kuşkusuz o ikisi suç ortağıydı. Kaderi çoktan belirlenmişti; belki de bu sabah kliniğe geldiği andan itibaren.</span></p>

    <p class="duz" xml:lang="tr"><span class="duz1">Kelimeler dudaklarının arasından titreyerek döküldü:</span></p>

    <p class="duz" xml:lang="tr"><span class="duz1">– Söz konusu bile olamaz.</span></p>

    <p class="duz" xml:lang="tr"><span class="duz1">Nörolog ilk kez gülümsedi. Anna’nın yüreğine su serpmek isteyen bir gülümsemeydi bu, ama çok yapmacıktı.</span></p>

    <p class="duz" xml:lang="tr"><span class="duz1">– Çekinmene, korkmana gerek yok. Stereotaksik biyopsi uygulayacağız. Basit bir sondayla...</span></p>

    <p class="duz" xml:lang="tr"><span class="duz1">– Kimse beynime dokunmayacak.</span></p>

    <p class="duz" xml:lang="tr"><span class="duz1">Anna ayağa kalktı ve şalına sarındı; altın varaklı karga kanatlarını andırıyordu. Laurent müdahale etti:</span></p>

    <p class="duz" xml:lang="tr"><span class="duz1">– Böyle kestirip atamazsın. Eric beni temin etti ki...</span></p>

    <p class="duz" xml:lang="tr"><span class="duz1">– Ondan yana mısın?</span></p>

    <p class="duz" xml:lang="tr"><span class="duz1">– Hepimiz senden yanayız, dedi Ackermann.</span></p>

    <p class="duz" xml:lang="tr"><span class="duz1">Anna, bu iki riyakârı daha iyi görebilmek için geriledi.</span></p>

    <p class="duz" xml:lang="tr"><span class="duz1">– Kimse beynime dokunmayacak, diye yineledi, kararlı bir ses tonuyla. Belleğimi tamamen yitirmeyi, hatta bu hastalık sonucunda gebermeyi tercih ederim.</span></p>

    <p class="duz" xml:lang="tr"><span class="duz1">Birden bağırdı, panik halindeydi:</span></p>

    <p class="duz" xml:lang="tr"><span class="duz1">– Asla, anlıyor musunuz?</span></p>
  </div>
</body>
</html>