<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>57.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x57">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">57</span></h1>

    <p class="duz" xml:lang="tr"><span class="duz1">– Benim, Paul.</span></p>

    <p class="duz" xml:lang="tr"><span class="duz1">Hattın diğer ucundan derin bir soluk sesi duyuldu, sonra:</span></p>

    <p class="duz" xml:lang="tr"><span class="duz1">– Saatten haberin var mı?</span></p>

    <p class="duz" xml:lang="tr"><span class="duz1">Saatine baktı: sabahın 6’sıydı, yani hemen hemen.</span></p>

    <p class="duz" xml:lang="tr"><span class="duz1">– Üzgünüm. Gece uyumadım.</span></p>

    <p class="duz" xml:lang="tr"><span class="duz1">Soluk alma sesi, bıkkın bir iç çekmeye dönüştü.</span></p>

    <p class="duz" xml:lang="tr"><span class="duz1">– Ne istiyorsun?</span></p>

    <p class="duz" xml:lang="tr"><span class="duz1">– Tek bir şey öğrenmek: Céline şekerlemeleri aldı mı?</span></p>

    <p class="duz" xml:lang="tr"><span class="duz1">Reyna’nın sesi sertleşti:</span></p>

    <p class="duz" xml:lang="tr"><span class="duz1">– Sen hastasın.</span></p>

    <p class="duz" xml:lang="tr"><span class="duz1">– Şekerlemeleri aldı mı, almadı mı?</span></p>

    <p class="duz" xml:lang="tr"><span class="duz1">– Bunu öğrenmek için mi 6’da telefon ediyorsun?</span></p>

    <p class="duz" xml:lang="tr"><span class="duz1">Paul telefon kulübesinin camına vurdu; cep telefonunu hâlâ şarj edememişti.</span></p>

    <p class="duz" xml:lang="tr"><span class="duz1">– Bana sadece, şekerlemeleri almaktan mutlu olup olmadığını söyle. On gündür onu görmedim!</span></p>

    <p class="duz" xml:lang="tr"><span class="duz1">– Onu mutlu eden şey, şekerlemeleri getiren üniformalı polisler oldu. Bütün gün, sadece bundan söz etti. Kahretsin. İşi bu noktaya vardıracağını sanmıyordum. Baby-sitter’lık yapan aynasızlar...</span></p>

    <p class="duz" xml:lang="tr"><span class="duz1">Paul, kızını gümüş sırmalı polislere hayranlıkla bakarken, onların verdiği şekerlemeleri ışıl ışıl gözlerle alırken hayal ediyordu. Bir anda yüreğine bir sıcaklık doldu. Neşeli bir ses tonuyla konuştu:</span></p>

    <p class="duz" xml:lang="tr"><span class="duz1">– İki saate kadar yeniden arayacağım, okula gitmeden önce.</span></p>

    <p class="duz" xml:lang="tr"><span class="duz1">Reyna tek kelime etmeden telefonu kapattı.</span></p>

    <p class="duz" xml:lang="tr"><span class="duz1">Paul kulübeden çıktı ve gecenin havasını ciğerlerine çekti. Trocadéro Meydanı’nda, İnsan ve Denizcilik Tarihi müzeleri ile Chaillot Tiyatrosu arasındaydı. İnce ince yağan yağmur, çevresi tahta perdeyle çevrili –restorasyon çalışması vardı– ana meydanı ıslatıyordu.</span></p>

    <p class="duz" xml:lang="tr"><span class="duz1">Tahtaların oluşturduğu bir koridor boyunca yürüyüp meydanı geçti. Çisenti yüzünde ince bir yağ tabakası oluşturuyordu. Isı, mevsime göre hiç de fena sayılmazdı, parkasının altında terliyordu bile. Bu tür yapış yapış havalar onun mizacına uygundu. Kendini kirlenmiş, yıpranmış, içi boşalmış hissediyordu; dilinde yapış yapış bir tat vardı.</span></p>

    <p class="duz" xml:lang="tr"><span class="duz1">Saat 23’te Schiffer’le yaptığı telefon görüşmesinin ardından estetik cerrahları araştırmaya başlamıştı. Soruşturmanın aldığı bu yeni safhanın ardından –yüzünü değiştirmiş, hem Charlier’nin adamları hem de Bozkurtlar tarafından aranan bir kadın– adaletle sorunu olan doktorları araştırmak için 8. Bölge’de Friedland Caddesi’nde bulunan Tabipler Birliği’nin merkezine gitmiş, “Bir yüzü yeniden yaratmak, asla masum bir iş değildir” demişti Schiffer. Demek ki hayasız bir cerrahtı arayacağı. Adlî sicil kaydı olanlardan başlamayı düşünmüştü.</span></p>

    <p class="duz" xml:lang="tr"><span class="duz1">Arşivlere dalmış, bu servisin sorumlusunu yardıma gelmesi için gecenin bir yarısı aramaktan çekinmemişti. Sonuç: sadece Île-de-France’da altı yüzden fazla dosya vardı ve bunlar son beş yıla aitti. Buradan nasıl bir liste çıkarabilirdi? Gecenin 2’sinde, Estetik Cerrahlar Odası Başkanı Jean-Philippe Arnaud’yu aramış, ona akıl danışmıştı. Uykulu adam, cevap olarak ona üç isim vermişti: bu üç uzmanın, bu tür estetik ameliyatları nedenini sorup soruşturmadan yapmayı kabul etme gibi karanlık ünleri vardı.</span></p>

    <p class="duz" xml:lang="tr"><span class="duz1">Telefonu kapatmadan önce, Paul, benzer ameliyatlar yapan daha “saygıdeğer” plastik cerrahların da isimlerini öğrenmek istemişti. Jean-Philippe Arnaud, istemeye istemeye de olsa yedi isim daha saymış, ama bunların asla böyle bir estetik müdahalede bulunmayacaklarını da belirtmişti. Paul, adamın yorumlarını dinledikten sonra teşekkür etmişti.</span></p>

    <p class="duz" xml:lang="tr"><span class="duz1">Gecenin 3’ünde, elinde on isimlik bir liste vardı. Gece onun için şimdi başlıyordu...</span></p>

    <p class="duz" xml:lang="tr"><span class="duz1">Trocadéro Meydanı’nın diğer tarafında, iki müze binasının arasında, Sen Nehri’nin tam karşısında arabasını durdurdu. Basamaklara oturup, manzaranın güzelliğini seyretti. Kat kat teraslarla, çeşmelerle ve heykellerle süslü bahçelerin olağanüstü bir güzelliği vardı. Dökme demirden kocaman bir kâğıt ağırlığını andıran İéna Köprüsü’nün ışıkları nehre, karşı yakaya, Eiffel Kulesi’ne kadar yansıyordu. Champ-de-Mars’ın karanlık binaları, bir tapınak sessizliği içinde uyuyordu. Bu görüntü Tibet’teki gizli bir tapınağı, Mandrake’nin büyülü evi Xanadu’yu çağrıştırıyordu.</span></p>

    <p class="duz" xml:lang="tr"><span class="duz1">Paul, son üç saat içinde yaptığı şeyleri düşündü.</span></p>

    <p class="duz" xml:lang="tr"><span class="duz1">Önce cerrahlarla telefon aracılığıyla temas kurmaya çalışmıştı. Ama daha ilk aramada, bu şekilde herhangi bir sonuç alamayacağını anlamıştı; telefonu suratına kapatmışlardı. Yine de, onlara, Schiffer’in Louis-Blanc Karakolu’na bıraktığı kurbanların fotoğrafları ile Anna Heymes’in resmini göstermek istiyordu.</span></p>

    <p class="duz" xml:lang="tr"><span class="duz1">Böylece, “şüpheli” cerrahların, şu anda bulunduğu yere, en yakın olanına, Clément-Marot Sokağı’nda oturana gitmişti. Adam Kolombiya asıllıydı, milyarderdi ve Jean-Philippe Arnaud’ya göre Medellin ve Cali “mafya aileleri”nin yarısına estetik ameliyat yapmış olmasından kuşkulanılıyordu. Bu konudaki yeteneğiyle ünlüydü. Sağ eliyle başka, sol eliyle başka bir ameliyat yapabileceği söyleniyordu.</span></p>

    <p class="duz" xml:lang="tr"><span class="duz1">Gecenin bu geç vaktine rağmen, sanatçı yatmamıştı; en azından uyumuyordu. Paul onu, özel bir eğlencenin tam ortasında, geniş evinin parfüm kokulu alacakaranlığında rahatsız etmişti. Suratını tam olarak görememiş, ama gösterdiği resimlerin ona bir şey ifade etmediğini anlamıştı.</span></p>

    <p class="duz" xml:lang="tr"><span class="duz1">İkinci cerrahı, Champs-Elysées’nin diğer tarafında, Washington Sokağı’ndaki bir klinikte bulmuştu.</span></p>

    <p class="duz" xml:lang="tr"><span class="duz1">Paul, adamı acil bir yanık ameliyatına girmeden hemen önce yakalamıştı. Üç renkli kimliğini göstermiş, olay hakkında birkaç kelime etmiş, sonra resimleri bir koltuğun üzerine yaymıştı. Cerrah ameliyat maskesini bile indirmeden, başıyla “hayır” işareti yapmış, ardından da kömürleşmiş hastasının yanına gitmişti. Paul, Arnaud’nun sözlerini hatırlamıştı: adam yapay insan derisi üretiyordu. Ve iddiaya göre, bir yanık vakası sonrasında parmak izlerini değiştirebiliyor ve kaçak bir suçluyu tamamen farklı bir kimliğe kavuşturabiliyordu.</span></p>

    <p class="duz" xml:lang="tr"><span class="duz1">Paul yeniden gecenin karanlığına dalmıştı.</span></p>

    <p class="duz" xml:lang="tr"><span class="duz1">Üçüncü plastik cerrahı, Trocadéro Meydanı’nın yakınlarında, Eylau Caddesi’ndeki evinde, uykuda yakalamıştı. Gösteri dünyasının ünlü starlarına estetik ameliyatlar yapmakla ün salmış biriydi. Ama kimse, “kimlere”, “ne tür” ameliyatlar yaptığını bilmiyordu. Kendisinin bile, doğduğu ülkenin, Güney Afrika’nın adaletiyle bazı sorunları olduğundan yüzünü değiştirttiği söyleniyordu.</span></p>

    <p class="duz" xml:lang="tr"><span class="duz1">Paul’ü, elleri ropdöşambrının cebinde –sanki ceplerinde tabanca vardı– kuşku dolu gözlerle kabul etmişti. Fotoğrafları inceledikten sonra, bıkkın bir şekilde “asla görmedim” demişti.</span></p>

    <p class="duz" xml:lang="tr"><span class="duz1">Paul, bu üç ziyaretten de eli boş dönmüştü. Saat sabahın 6’sıydı, birdenbire kendini yalnız, aile bağlarını kaybetmiş biri gibi hissetmişti. Bu yüzden tek ailesini –ya da en azından hâlâ var olan– aramıştı. Ama telefon onu rahatlatmamıştı. Reyna hâlâ başka bir gezegende yaşıyordu. Céline ise onun evreninin ışık dolu yıllarıydı. Katillerin, kadınların vajinasına canlı kemirgenler soktuğu, polislerinse bilgi almak için parmak kestiği bir dünyada yaşıyordu...</span></p>

    <p class="duz" xml:lang="tr"><span class="duz1">Paul kafasını kaldırdı. Şafak söküyordu, gökyüzünde uzaklardaki bir gezegenden dünyaya yansıyan bir ışık eğrisi gibiydi. Açık mor renkli geniş bir kuşak gitgide pembe bir renk alıyor, tam tepesi daha şimdiden beyaz ve parlak parçacıklarla dolu bir kükürt rengine dönüşüyordu...</span></p>

    <p class="duz" xml:lang="tr"><span class="duz1">Ayağa kalktı ve geldiği yere doğru yürümeye başladı. Trocadéro Meydanı’na vardığında kafeler açılmak üzereydi. Naubrel ve Matkowska’ya, iki DPJ polisine randevu verdiği Malakoff Barı’nın ışıklarını gördü.</span></p>

    <p class="duz" xml:lang="tr"><span class="duz1">Bir önceki gün, onlara yüksek basınç odalarını araştırmayı bırakmalarını, Bozkurtlar ve onların siyasî görüşleri hakkında bilgi toplamayı emretmişti. Eğer “av” üzerine odaklanmak istiyorsa, avcıları da yakından tanımalıydı.</span></p>

    <p class="duz" xml:lang="tr"><span class="duz1">Barın kapısında bir süre durdu, birkaç saatten beri aklını kurcalayan yeni bir sorun daha vardı: Jean-Louis Schiffer kayıptı. Saat 23’teki o telefon görüşmesinden sonra, bir daha ondan haber alamamıştı. Paul birkaç kez ona ulaşmaya çalışmış, ama başaramamıştı. En kötü şeyi düşünebilir, onun hayatından endişe edebilirdi, ama hayır, o serseri herif kendisini atlatmış olmalıydı. Özgürlüğüne kavuşan Schiffer, büyük bir ihtimalle, verimli bir ipucu bulmuş ve tek başına araştırmayı tercih etmişti.</span></p>

    <p class="duz" xml:lang="tr"><span class="duz1">Öfkesini bastırdı, Paul ona son bir şans vermişti; ortaya çıkmak için saat 10’a kadar vakti vardı. Eğer bu süreyi geçirirse, onun hakkında bir arama emri çıkartacaktı. Bunun dışında yapacak bir şey yoktu.</span></p>

    <p class="duz" xml:lang="tr"><span class="duz1">Barın kapısını itti, acı kahvenin kokusu genzini yaktı.</span></p>
  </div>
</body>
</html>