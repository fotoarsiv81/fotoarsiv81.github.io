<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>3.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x3">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">3</span></h1>

    <p class="duz" xml:lang="tr"><span class="duz1">Anna ıssız koridorda koştu, merdivenleri indi, sonra binanın girişinde aniden durdu. Soğuk rüzgârın damarlarındaki kanı harekete geçirdiğini hissetti. Güneş avluyu aydınlatıyordu. Gökyüzünde yaz mevsiminin berraklığı vardı, ancak hava soğuk, ağaçlar yapraksızdı.</span></p>

    <p class="duz" xml:lang="tr"><span class="duz1">Avlunun diğer tarafında, Nicolas, şoför, Anna’yı fark etti ve kapıyı açmak için arabadan fırladı. Anna başıyla beklemesini işaret etti. Titreyen elleriyle çantasından bir sigara çıkardı ve yaktı, sonra gırtlağına dolan yakıcı dumanı tadına vara vara ciğerlerine çekti.</span></p>

    <p class="duz" xml:lang="tr"><span class="duz1">Henri-Becquerel Enstitüsü, yer yer taflanla kaplı, birkaç ağacın bulunduğu bir iç avluyu çevreleyen dört katlı birçok binadan oluşuyordu. Binaların donuk, gri ve pembe renkli cephelerinde, sert ifadeli uyarı levhaları vardı: İZİNSİZ GİRMEK YASAKTIR; SADECE KLİNİK PERSONELİNE AİTTİR; DİKKAT TEHLİKE. Bu boktan hastanede, en önemsiz şey bile ona düşmanca geliyordu.</span></p>

    <p class="duz" xml:lang="tr"><span class="duz1">Sigarasından bir nefes daha çekti, ağız dolusu duman ciğerlerine indi; tütünün yakıcı tadı onu yatıştırmıştı, sanki tüm öfkesini sigaranın ucundaki bu küçücük kora boşaltmıştı. Gözlerini kapadı, kendini o berrak havanın kollarına bıraktı.</span></p>

    <p class="duz" xml:lang="tr"><span class="duz1">Arkasında ayak sesleri duydu.</span></p>

    <p class="duz" xml:lang="tr"><span class="duz1">Laurent, ona bakmadan çevresinden dolandı, avluyu geçti, sonra arabanın arka kapısını açtı. Parlak mokasen ayakkabılarıyla asfalta vurarak Anna’yı beklemeye başladı, yüzü asıktı. Anna Marlborosunu fırlattı ve arabanın yanına geldi. Deri arka koltuğa geçip oturdu. Laurent arabanın çevresini dolanıp, diğer kapıdan onun yanına yerleşti. Büyük bir sessizlik içinde gerçekleştirilen bu hareketin ardından şoför arabayı çalıştırdı, bir uzay gemisinin yavaşlığıyla park alanından çıktı.</span></p>

    <p class="duz" xml:lang="tr"><span class="duz1">Ana kapıdaki kırmızı-beyaz bariyerin önünde birkaç asker nöbet tutuyordu.</span></p>

    <p class="duz" xml:lang="tr"><span class="duz1">– Kimliğimi almam gerekiyor, dedi Laurent.</span></p>

    <p class="duz" xml:lang="tr"><span class="duz1">Anna ellerine bakıyordu: hâlâ titriyordu. Çantasından pudralığını çıkardı ve oval aynasından kendine baktı. Yüzünde izler görmekten korkuyordu, sanki ruhundaki bu altüst oluşun sebebi yüzüne almış olduğu bir yumruk darbesiydi. Ama hiçbir iz yoktu, aynı parlak ve pürüzsüz yüz, aynı kar rengi beyazlık, Kleopatra tarzı kesilmiş siyah saçlar, koyu mavi aynı çekik gözler; bir kedi tembelliğiyle gözlerini ağır ağır kapattı.</span></p>

    <p class="duz" xml:lang="tr"><span class="duz1">Anna, arabaya dönmekte olan Laurent’ı gördü. Rüzgârdan korunmak için öne doğru eğilmiş, siyah paltosunun yakalarını kaldırmıştı. Anna, bir anda tüm vücudunu sıcak bir dalganın sardığını hissetti. Arzu. Ona hâlâ hayrandı: kıvırcık sarı saçlarına, fırlak gözlerine, alnındaki kırışıklıklara... Laurent bir eliyle paltosunun eteklerinin rüzgârda uçuşmasına engel olmaya çalışıyordu. Bu, bir yüksek devlet görevlisinin gücüyle pek bağdaşmayan, ürkek ve temkinli çocuklara mahsus bir davranıştı. Tıpkı bir kokteyl ısmarladığında, istediği karışımı oluşturacak içki miktarlarını belirtirken olduğu gibi. Ya da üşüdüğünü veya rahatsızlığını göstermek için, omuzlarını kaldırırken, iki elini uyluklarının arasına sokarken olduğu gibi. İşte, onun bu kırılganlığıydı Anna’yı cezbeden; bu ürkeklik ve bu kırılganlık onun nüfuzuyla ve yetkileriyle çelişiyordu. Anna onda hâlâ sevecek bir yan buluyor muydu? Geçmişteki ortak anılarından hangilerini hatırlıyordu?</span></p>

    <p class="duz" xml:lang="tr"><span class="duz1">Laurent yeniden Anna’nın yanına oturdu. Bariyer kalktı. Geçerken Laurent, silahlı adamlara esaslı bir selam çaktı. Bu saygı dolu davranış Anna’yı yeniden kızdırdı. Tüm arzusu yok oldu. Sert bir tonda sordu:</span></p>

    <p class="duz" xml:lang="tr"><span class="duz1">– Bütün bu aynasızların sebebi ne?</span></p>

    <p class="duz" xml:lang="tr"><span class="duz1">– Askerler, diye düzeltti Laurent. Onlar asker.</span></p>

    <p class="duz" xml:lang="tr"><span class="duz1">Araba şehir trafiğine karıştı. Orsay’deki Général-Leclerc Meydanı, düzenli küçük bir meydandı. Bir kilise, belediye binası, bir çiçekçi: her bina birbirinden belirgin biçimde ayrıydı.</span></p>

    <p class="duz" xml:lang="tr"><span class="duz1">– Bu askerlerin sebebi ne? diye ısrarla soruyu yineledi Anna.</span></p>

    <p class="duz" xml:lang="tr"><span class="duz1">Laurent, isteksiz bir tonla, baştan savma bir cevap verdi:</span></p>

    <p class="duz" xml:lang="tr"><span class="duz1">– Oksijen-15 nedeniyle?</span></p>

    <p class="duz" xml:lang="tr"><span class="duz1">– Neyle?</span></p>

    <p class="duz" xml:lang="tr"><span class="duz1">Laurent, Anna’ya bakmıyor, parmaklarıyla arabanın camına vuruyordu.</span></p>

    <p class="duz" xml:lang="tr"><span class="duz1">– Oksijen-15. Test sırasında kanına enjekte edilen madde. Radyoaktif bir madde.</span></p>

    <p class="duz" xml:lang="tr"><span class="duz1">– Ne kadar hoş.</span></p>

    <p class="duz" xml:lang="tr"><span class="duz1">Laurent başını ona doğru çevirdi; güven telkin edici bir ifade takınmaya çalışıyor, ama gözbebeklerinden öfkesi okunuyordu.</span></p>

    <p class="duz" xml:lang="tr"><span class="duz1">– Hiçbir tehlikesi yok.</span></p>

    <p class="duz" xml:lang="tr"><span class="duz1">– Hiçbir tehlikesi olmadığı için bu kadar güvenlik var herhalde.</span></p>

    <p class="duz" xml:lang="tr"><span class="duz1">– Saçmalamayı bırak. Fransa’da nükleer madde kullanılan her operasyon CEA, yani Atom Enerjisi Komiserliği gözetiminde gerçekleştirilir. Ve CEA demek askerler demektir, hepsi bu. Eric orduyla işbirliği yapmak zorunda.</span></p>

    <p class="duz" xml:lang="tr"><span class="duz1">Anna alaylı bir biçimde güldü. Laurent’ın yüz hatları gerildi:</span></p>

    <p class="duz" xml:lang="tr"><span class="duz1">– Ne var? N’oldu?</span></p>

    <p class="duz" xml:lang="tr"><span class="duz1">– Hiç. Ama içinde, beyaz önlüklüden çok üniformalı dolaşan İle-de-France’daki tek hastaneyi bulman pek zor olmadı herhalde.</span></p>

    <p class="duz" xml:lang="tr"><span class="duz1">Laurent omzunu silkti ve dışarıyı seyre koyuldu. Araba çoktan otoyola çıkmış, Bièvre Vadisi’ne doğru yol alıyordu. Kızıl ve kahverengi ağaçların oluşturduğu karanlık ormanlar, tepeler, bayırlar göz alabildiğince uzanıyordu.</span></p>

    <p class="duz" xml:lang="tr"><span class="duz1">Gökyüzü yeniden bulutlanmıştı; uzakta beyaz bir ışık, puslu gökyüzünde kendine bir yol açmaya çalışıyordu. Ama bununla birlikte, güneş her an üzerlerinde yeniden parlayacak ve ışığı tüm çevreyi aydınlatacak gibiydi.</span></p>

    <p class="duz" xml:lang="tr"><span class="duz1">Laurent yeniden konuşmaya başladığında, yaklaşık on beş dakikadır yoldaydılar.</span></p>

    <p class="duz" xml:lang="tr"><span class="duz1">– Eric’e güvenmen gerekiyor.</span></p>

    <p class="duz" xml:lang="tr"><span class="duz1">– Kimse beynime el sürmeyecek.</span></p>

    <p class="duz" xml:lang="tr"><span class="duz1">– Eric ne yaptığını biliyor. O Avrupa’nın en iyi nörologlarından biri...</span></p>

    <p class="duz" xml:lang="tr"><span class="duz1">– Ve çocukluk arkadaşın. Bu bana en az bin kez söyledin.</span></p>

    <p class="duz" xml:lang="tr"><span class="duz1">– Eric’in gözetiminde olman senin için bir şans. Sen...</span></p>

    <p class="duz" xml:lang="tr"><span class="duz1">– Onun kobayı olmayacağım.</span></p>

    <p class="duz" xml:lang="tr"><span class="duz1">– Onun kobayı mı? (Hecelerin üstüne basa basa bir kez daha söyledi) O-nun-ko-ba-yı-mı? Kuzum sen neler söylüyorsun?</span></p>

    <p class="duz" xml:lang="tr"><span class="duz1">– Ackermann beni inceliyor. Onu ilgilendiren tek şey hastalığım, hepsi bu. O bir araştırmacı, bir doktor değil.</span></p>

    <p class="duz" xml:lang="tr"><span class="duz1">Laurent derin bir iç çekti:</span></p>

    <p class="duz" xml:lang="tr"><span class="duz1">– Gerçekten saçmalıyorsun. Doğrusu, sen...</span></p>

    <p class="duz" xml:lang="tr"><span class="duz1">– Kaçık mıyım? (Anna sevimsiz bir biçimde güldü, sesi gürültüyle inen bir demir kepenk gibiydi.) Bu yeni bir haber değil.</span></p>

    <p class="duz" xml:lang="tr"><span class="duz1">Bu iç karartıcı gülüş, kocasının öfkesini daha da artırdı:</span></p>

    <p class="duz" xml:lang="tr"><span class="duz1">– Ne yani? Hastalığının iyice ilerlemesini eli kolu bağlı bekleyecek misin?</span></p>

    <p class="duz" xml:lang="tr"><span class="duz1">– Kimse bana hastalığımın ilerleyeceğini söylemedi.</span></p>

    <p class="duz" xml:lang="tr"><span class="duz1">Laurent oturduğu yerde kıpırdandı.</span></p>

    <p class="duz" xml:lang="tr"><span class="duz1">– Bu doğru. Özür dilerim. Bu kez de ben saçmaladım.</span></p>

    <p class="duz" xml:lang="tr"><span class="duz1">Arabanın içine yeniden sessizlik hâkim oldu.</span></p>

    <p class="duz" xml:lang="tr"><span class="duz1">Dışarıdaki manzara, gitgide ıslak otların oluşturduğu ateş rengi bir görünüm alıyordu. Kızılımsı, hüzünlü, gri bir sis dumanıyla karışık bir manzara. Ufukta görünen ağaçlar önce belli belirsizdi, sonra, araba yaklaştıkça yırtıcı hayvanların kanlı tırnaklarını, özenle kazınmış gravürleri, siyah arabesk motifleri andırmaya başladı...</span></p>

    <p class="duz" xml:lang="tr"><span class="duz1">Zaman zaman, kırın ortasında bir mızrak gibi yükselen çan kulesiyle bir köy görünüyordu. Sonra, tertemiz, beyaz renkli bir su deposu cılız ışıkta titreşti. Paris’ten sadece birkaç kilometre uzakta olduklarına inanmak çok zordu.</span></p>

    <p class="duz" xml:lang="tr"><span class="duz1">Laurent sıkıntıyla şansını bir kez daha denedi:</span></p>

    <p class="duz" xml:lang="tr"><span class="duz1">– En azından birkaç yeni tetkik yapılmasına müsaade edeceğine dair bana söz ver. Biyopsi dışında tabiî. Sadece birkaç gününü alacak.</span></p>

    <p class="duz" xml:lang="tr"><span class="duz1">– Bakarız.</span></p>

    <p class="duz" xml:lang="tr"><span class="duz1">– Hep yanında olacağım. Gereken zamanı ayıracağım. Biz senin yanındayız, anlıyor musun?</span></p>

    <p class="duz" xml:lang="tr"><span class="duz1">“Biz” kelimesi Anna’yı rahatsız etmişti: Laurent, Ackermann’sız yapamıyordu. Zaten, artık bir eşten çok bir hastaydı.</span></p>

    <p class="duz" xml:lang="tr"><span class="duz1">Birden, Meudon Tepesi’nin en yüksek noktasına geldiklerinde, aşağıda Paris, bir ışık huzmesi içinde göründü. Sonsuz sayıda beyaz damlarıyla tüm şehir, kristal tepeleri, kırağı kümeleri, kar topaklarıyla dolu, buz tutmuş bir gölü andırıyordu, Défense semtindeki binalar kocaman aysbergler gibiydi. Tüm kent güneşin etkisiyle bir ışık selini andırıyordu.</span></p>

    <p class="duz" xml:lang="tr"><span class="duz1">Bu göz kamaştırıcı manzara derin bir sessizliğe gömülmelerine neden oldu; Sèvres Köprüsü’nü geçtiler, sonra Boulogne-Billancourt yönüne saptılar, hiç konuşmuyorlardı.</span></p>

    <p class="duz" xml:lang="tr"><span class="duz1">Saint-Cloud yakınlarında Laurent sordu:</span></p>

    <p class="duz" xml:lang="tr"><span class="duz1">– Seni eve mi bırakayım?</span></p>

    <p class="duz" xml:lang="tr"><span class="duz1">– Hayır. İşe.</span></p>

    <p class="duz" xml:lang="tr"><span class="duz1">– Bana bugün çalışmayacağını söylemiştin.</span></p>

    <p class="duz" xml:lang="tr"><span class="duz1">Sesinde bir sitem vardı.</span></p>

    <p class="duz" xml:lang="tr"><span class="duz1">– Daha fazla yorulacağımı sanıyordum, diye yalan söyledi Anna. Ve Clothilde’i yalnız bırakmak istemiyorum. Cumartesileri, mağaza müşterilerin hücumuna uğruyor.</span></p>

    <p class="duz" xml:lang="tr"><span class="duz1">– Clothilde, mağaza... diye yineledi Laurent alaylı bir tonda.</span></p>

    <p class="duz" xml:lang="tr"><span class="duz1">– Yani?</span></p>

    <p class="duz" xml:lang="tr"><span class="duz1">– Bu iş, doğrusu... Sana uygun değil.</span></p>

    <p class="duz" xml:lang="tr"><span class="duz1">– Yani bana, demek istiyorsun.</span></p>

    <p class="duz" xml:lang="tr"><span class="duz1">Laurent cevap vermedi. Belki, Anna’nın son cümlesini işitmemişti. Arabanın önünde olanları görmek için kafasını uzattı; trafik tamamen durmuştu.</span></p>

    <p class="duz" xml:lang="tr"><span class="duz1">Sabırsız bir ses tonuyla, şoföre onları “buradan çıkarması”nı söyledi. Nicolas mesajı aldı ve torpido gözünden manyetik tepe lambasını çıkardı, arabanın üstüne yerleştirdi. Siren sesleri arasında, Peugeot 607 trafikten kurtuldu ve hızla uzaklaştı.</span></p>

    <p class="duz" xml:lang="tr"><span class="duz1">Nicolas ayağını gaz pedalından çekmiyordu. Parmakları ön koltuğun arkalığına kilitlenmiş Laurent direksiyonun her manevrasını, şoförün her hareketini izliyordu. Bütün dikkatini bir atari oyunu üzerine yoğunlaştırmış bir çocuğa benziyordu. Tüm diplomalarına, İçişleri Bakanlığı Araştırmalar ve Bilançolar Dairesi’ndeki müdürlük makamına rağmen Laurent’ın hâlâ sokakları, dış görevleri unutamamış olmasına Anna hep şaşırmıştı. “Zavallı aynasız” diye düşündü.</span></p>

    <p class="duz" xml:lang="tr"><span class="duz1">Porte Maillot’da, çevreyolundan ayrıldılar ve Ternes yoluna saptılar; şoför sireni kapattı. Anna yeniden kendi dünyasına dönüyordu. Faubourg-Saint-Honoré Sokağı ve pırıltılı vitrinleriyle dükkânları; Pleyel Salonu ve yüksek pencereleri; nadir bulunan çayları satın aldığı Mariage Kardeşler dükkânının maun kemerleri.</span></p>

    <p class="duz" xml:lang="tr"><span class="duz1">Anna arabanın kapısını açmadan önce, siren yüzünden yarım kalan sözlerine kaldığı yerden devam etti:</span></p>

    <p class="duz" xml:lang="tr"><span class="duz1">– Bu benim için sadece bir iş değil, bunu biliyorsun. Bu... bu benim dış dünyayla tek ilişki kurma biçimim. Evde uyuşuk bir şekilde oturamam.</span></p>

    <p class="duz" xml:lang="tr"><span class="duz1">Arabadan çıktı ve yeniden Laurent’a doğru eğildi:</span></p>

    <p class="duz" xml:lang="tr"><span class="duz1">– Bu iş, benim sığınağım, anlıyor musun?</span></p>

    <p class="duz" xml:lang="tr"><span class="duz1">Bakıştılar, bir göz kırpması kadar kısa sürmüştü, ama işte yeniden dosttular. Anna, aralarındaki ilişkiyi tanımlamak için hiçbir zaman “aşk” kelimesini kullanmamıştı. Arzunun, tutkuların, kızgınlıkların neden olduğu çalkantıların ötesinde bir ortaklık, bir paylaşmaydı. Sakin sular, evet, derinlerde birbirine karışan yer altı suları gibiydi ilişkileri. Kelimelerin arasından, dudakların arasından anlaşıyorlardı.</span></p>

    <p class="duz" xml:lang="tr"><span class="duz1">Birden Anna yeniden umutlandı. Laurent ona yardım ediyor, onu seviyor, ona destek oluyordu. Karanlık aydınlığa dönüşecekti.</span></p>

    <p class="duz" xml:lang="tr"><span class="duz1">– Akşam seni almaya geleyim mi? diye sordu Laurent.</span></p>

    <p class="duz" xml:lang="tr"><span class="duz1">Anna başıyla “evet” işareti yaptı, ona bir öpücük yolladı, sonra Çikolata Evi’ne doğru yöneldi.</span></p>
  </div>
</body>
</html>