<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>70.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x70">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">70</span></h1>

    <p class="duz" xml:lang="tr"><span class="duz1">Bir saat sonra Sema taksiyle Boğaz’ın üzerindeki dev çelik köprüyü geçiyordu. Tam o anda fırtına çıktı. Birkaç saniye içinde Asya yakasına geçti, yağmur başlamıştı. Işık dolu kaldırımlar bir anda su birikintileriyle kaplanmıştı, yağmur damlaları bu birikintilere hızla çarpıyor, sac çatılar üzerine vuran damlalar gibi sesler çıkarıyordu. Geçen arabalardan sıçrayan kahverengi çamurlar kaldırımları istila ediyordu.</span></p>

    <p class="duz" xml:lang="tr"><span class="duz1">Taksi, köprünün ayağı altındaki Beylerbeyi’ne geldiğinde yağmur tufan halini almıştı. Gri bir sis, görüşü engelliyor, arabalar, kaldırımlar ve evler bu hareketli sis bulutunun içinde birbirine karışıyordu. Semt tamamen katı halden sıvı hale geçmişti; Tarihöncesi’nden kalma çamura batmış yerlerdi sanki.</span></p>

    <p class="duz" xml:lang="tr"><span class="duz1">Sema, Yalıboyu Caddesi’nde taksiden inmeye karar verdi. Arabaların arasından geçip, karşı kaldırımdaki dükkânların sundurması altına sığındı. Bir yağmurluk, açık yeşil bir panço satın almak için kısa bir süre oyalandı, sonra iz peşine düştü. Bu semt küçük bir şehir gibiydi; İstanbul’un küçültülmüş bir modeli, bir cep versiyonuydu. Şerit kadar dar kaldırımlar, yan yana evler, deniz kıyısına inen dar sokaklar.</span></p>

    <p class="duz" xml:lang="tr"><span class="duz1">Sema bu dar sokaklardan birine saptı. Sol tarafta, kapalı küçük dükkânlar, sundurmalarının altına sıkışmış büfeler, üzeri naylonlarla örtülmüş tezgâhlar vardı. sağdaysa bir caminin bahçe duvarı uzanıyordu. Kırmızı, gözenekli moloz taştan, üzerinde yer yer çatlaklar bulunan duvarın melankolik bir görüntüsü vardı. Aşağıda, yaprakların altında, insan her an, bir orkestra çukurundaki timballer gibi hamurdanan ve yuvarlanan Boğaz’ın sularıyla karşılaşacakmış hissine kapılıyordu.</span></p>

    <p class="duz" xml:lang="tr"><span class="duz1">Sema kendini su içinde kalmış hissediyordu. Damlalar başından süzülüp omuzlarına çarpıyor, sonra yağmurluğundan kayıp gidiyordu... Dudaklarında bir çamur tadı vardı. Suratı da, hareli, hareketli bir akışkana dönüşmüştü sanki.</span></p>

    <p class="duz" xml:lang="tr"><span class="duz1">Deniz kıyısına kadar yürüdü, fırtına burada sanki daha şiddetliydi. Kıyı karadan kopmaya ve Boğaz boyunca ilerleyip açık denize kavuşmaya hazırlanıyor gibiydi.</span></p>

    <p class="duz" xml:lang="tr"><span class="duz1">Sema geri döndü, sonra caminin girişini aramaya başladı. Sıvası dökülmüş, yer yer paslı demirleri açığa çıkmış bir duvarı takip etti. Üzerinde kubbeler parıldıyor, minareler yağmur damlaları arasında kendine bir yol bulmaya çalışıyordu.</span></p>

    <p class="duz" xml:lang="tr"><span class="duz1">İlerledikçe, aklına yeni hatıralar geliyordu. Kürşat’ın lakabı “Bahçıvan”dı, çünkü uzmanlık alanı botanikti, haşhaşa karşı özel bir ilgisi vardı. Burada, kendi yabanî haşhaşlarını yetiştiriyor sonra bahçede onları toprağa gömüyordu. Her akşam Beylerbeyi’ne geliyor ve</span> <span class="italik">papaveraceae</span><span class="duz1">’lerini kontrol ediyordu...</span></p>

    <p class="duz" xml:lang="tr"><span class="duz1">Ana kapıyı geçtikten sonra mermer kaplı bir avluya girdi, namazdan önce aptes almakta kullanılan bir dizi musluk ve yalak vardı. İç avluda ilerledi, pencere boşluklarına büzüşmüş bir grup sarman kedi gördü. İçlerinden birinin tek gözü yoktu, diğerinin yüzündeyse kabuk bağlamış bir yara vardı.</span></p>

    <p class="duz" xml:lang="tr"><span class="duz1">Bir kapıdan daha geçti ve sonunda bahçeye ulaştı.</span></p>

    <p class="duz" xml:lang="tr"><span class="duz1">Karşılaştığı görüntü yüreğini burktu. Ağaçlar, çalılar, otlar hepsi birbirine karışmıştı. Toprak altüst edilmişti; etrafta meyankökü kadar siyah dallar vardı; ökseotu çalıları gibi sıkışık, küçük yapraklı ağaçlarla doluydu. Yağmurun okşadığı, gürleştirdiği, canlandırdığı bir bitkiler dünyası.</span></p>

    <p class="duz" xml:lang="tr"><span class="duz1">Biraz daha ilerledi, çiçeklerden, topraktan yayılan kokular insanın başını döndürüyordu. Şiddetle yağmaya devam eden yağmurun sesi burada hiç duyulmuyordu. Damlalar yaprakların üzerine bir gitarın tellerinden çıkan sesler gibi düşüyor, sular yerdeki yapraklarda bir harpın tellerinde kayar gibi kayıyordu. Sema “Beden müziğe dansla cevap verir. Toprak ise bahçeleriyle yağmura cevap verir” diye düşündü.</span></p>

    <p class="duz" xml:lang="tr"><span class="duz1">Dalları araladı, tam önünde, ağaçların altında büyük bir sebze bahçesi vardı. Bambu herekler; bahçe toprağıyla dolu ağız kısmı kesik bidonlar; filizleri koruması için üzerlerine ters çevrilerek konmuş büyük can kavanozlar. Sema bir an kendini bir açık hava serasındaymış gibi hissetti. Hatta bir bitki kreşinde. Birkaç adım daha attı ve durdu: bahçıvan oradaydı.</span></p>

    <p class="duz" xml:lang="tr"><span class="duz1">Bir dizi yerde, saydam plastik örtülerle koruma altına alınmış bir sıra haşhaşın üzerine eğilmişti. Alkaloit kapsülünün bulunduğu dişiorganın içine bir dren sokmakla meşguldü. Sema, adamın uğraştığı haşhaş türünü tanımıyordu. Çiçeklenme mevsiminden önce açtığına göre yeni bir melez olmalıydı. Bir haşhaş türü denemesi hem de Türkiye’nin en büyük şehrinin göbeğinde...</span></p>

    <p class="duz" xml:lang="tr"><span class="duz1">Onun varlığı hissetmiş gibi, kimyacı kafasını kaldırdı. Başlığı alnını örtüyor, kalın yüz hatları zorlukla ayırt ediliyordu. Dudaklarında bir gülümseme belirdi, ardından şaşkın gözlerle ona baktı.</span></p>

    <p class="duz" xml:lang="tr"><span class="duz1">– Gözler. Seni gözlerinden tanıdım.</span></p>

    <p class="duz" xml:lang="tr"><span class="duz1">Fransızca konuşmuştu. Bu eskiden beri aralarında oynadıkları bir oyundu; bir başka suç ortaklığı. Sema cevap vermedi. Karşısındaki adamı kafasında şekillendirmekle meşguldü: çay yeşili bir başlık altında çok zayıf bir beden, çökmüş, tanınmayacak bir hal almış yüz hatları. Ama Kürşat en ufak bir şaşkınlık belirtisi göstermemişti; demek ki yeni yüzünü biliyordu. Onu bu durumdan haberdar etmiş miydi? Yoksa Kurtlar mı onu bilgilendirmişti? Dost mu yoksa düşman mıydı? Bu adam onun sırdaşı, suç ortağıydı. Kaçış planının bütün ayrıntılarını ona anlatmıştı.</span></p>

    <p class="duz" xml:lang="tr"><span class="duz1">Hareketleri çok yapmacıktı, hiç güven telkin etmiyordu. Sema’dan biraz daha uzundu. Üzerinde bir iş gömleği ile muşamba bir önlük vardı. Kürşat Metin ayağa kalktı.</span></p>

    <p class="duz" xml:lang="tr"><span class="duz1">– Neden geri döndün?</span></p>

    <p class="duz" xml:lang="tr"><span class="duz1">Sema hiçbir şey söylemedi, birkaç saniye boyunca sustu, yağmuru dinledi. Sonra cevap verdi, onun gibi Fransızca olarak:</span></p>

    <p class="duz" xml:lang="tr"><span class="duz1">– Kim olduğumu bilmek istiyorum. Belleğimi kaybettim.</span></p>

    <p class="duz" xml:lang="tr"><span class="duz1">– Nasıl?</span></p>

    <p class="duz" xml:lang="tr"><span class="duz1">– Paris’te polis tarafından yakalandım. Bellek koşullandırma işlemine tabi tutuldum. Belleğini yitirmiş biriyim.</span></p>

    <p class="duz" xml:lang="tr"><span class="duz1">– Bu imkânsız.</span></p>

    <p class="duz" xml:lang="tr"><span class="duz1">– Bu dünyada her şey mümkün, bunu sen de benim gibi gayet iyi biliyorsun.</span></p>

    <p class="duz" xml:lang="tr"><span class="duz1">– Sen... Sen hiçbir şey hatırlamıyor musun?</span></p>

    <p class="duz" xml:lang="tr"><span class="duz1">– Tek bildiğim, yaptığım araştırmada kendimle ilgili öğrendiklerim.</span></p>

    <p class="duz" xml:lang="tr"><span class="duz1">– Ama neden geri döndün? Neden ortadan kaybolmadın?</span></p>

    <p class="duz" xml:lang="tr"><span class="duz1">– Kaybolmak için çok geç. Kurtlar peşimde. Yeni yüzümü biliyorlar. Onlarla görüşmek istiyorum.</span></p>

    <p class="duz" xml:lang="tr"><span class="duz1">Naylona sarılmış çiçeği, itinayla bidonların ve toprak saksıların arasına bıraktı. Sema’ya kaçamak gözlerle baktı:</span></p>

    <p class="duz" xml:lang="tr"><span class="duz1">– Hâlâ sende mi?</span></p>

    <p class="duz" xml:lang="tr"><span class="duz1">Sema cevap vermedi. Kürşat ısrarla soruyu tekrarladı:</span></p>

    <p class="duz" xml:lang="tr"><span class="duz1">– Uyuşturucu hâlâ sende mi?</span></p>

    <p class="duz" xml:lang="tr"><span class="duz1">– Soruları ben sorarım, dedi genç kadın. Bu işin başındaki adam kim?</span></p>

    <p class="duz" xml:lang="tr"><span class="duz1">– Asla onun adını bilmeyiz. Bu kuraldır.</span></p>

    <p class="duz" xml:lang="tr"><span class="duz1">– Artık kural yok. Benim kaçışım her şeyi altüst etti. Seni sorgulamaya geleceklerdir. İsimler ağızdan ağıza dolaşacaktır. O adamları kim yolladı.</span></p>

    <p class="duz" xml:lang="tr"><span class="duz1">Kürşat tedirgindi. Yağmur başlığına çarpıyor, yüzünden aşağı akıyordu.</span></p>

    <p class="duz" xml:lang="tr"><span class="duz1">– İsmail Kutsi.</span></p>

    <p class="duz" xml:lang="tr"><span class="duz1">İsim beyninin içinde yankılandı. Kutsi, büyük patron; ama hatırlamamış gibi davrandı:</span></p>

    <p class="duz" xml:lang="tr"><span class="duz1">– O kim?</span></p>

    <p class="duz" xml:lang="tr"><span class="duz1">– Bu derece kafayı yediğine inanamıyorum?</span></p>

    <p class="duz" xml:lang="tr"><span class="duz1">– O kim? diye tekrarladı.</span></p>

    <p class="duz" xml:lang="tr"><span class="duz1">– İstanbul’un en önemli babası. (Azalan yağmurla birlikte o da sesini alçaltmıştı.) Özbeklerle ve Ruslarla bir ittifak yapmaya hazırlanıyor. O mal bir örnekti. Bir test. Bir sembol. Seninle birlikte uçup gitti.</span></p>

    <p class="duz" xml:lang="tr"><span class="duz1">Sema gülümsedi.</span></p>

    <p class="duz" xml:lang="tr"><span class="duz1">– Ortaklar arasındaki hava hiç bozulmamalı.</span></p>

    <p class="duz" xml:lang="tr"><span class="duz1">– Savaşın eli kulağında. Ama Kutsi’nin umurunda değil. Tek takıntısı sensin. Seni bulmak. Söz konusu olan para kaybı değil, onur, saygınlık. Adamlarından birinin ihanetine uğramış olmayı kabullenemiyor. Kendi Kurtlarından, kendi yarattıklarından biri tarafından.</span></p>

    <p class="duz" xml:lang="tr"><span class="duz1">– Kendi yarattıkları mı?</span></p>

    <p class="duz" xml:lang="tr"><span class="duz1">– Var olma nedenimiz. Kurtlar tarafından eğitildin, bilinçlendirildin, yetiştirildin. Doğduğunda, bir hiçtin. Benim gibi. Diğerleri gibi. Onlar bize her şeyi verdi. İnancı. Gücü. Bilgiyi.</span></p>

    <p class="duz" xml:lang="tr"><span class="duz1">Sema’nın asıl konuya geçmesi gerekiyordu, ama diğer gerçekleri, diğer ayrıntıları da duymak istiyordu.</span></p>

    <p class="duz" xml:lang="tr"><span class="duz1">– Neden Fransızca konuşuyoruz?</span></p>

    <p class="duz" xml:lang="tr"><span class="duz1">Kürşat’ın yuvarlak suratında bir gülümseme belirdi. Gurur dolu bir gülümseme.</span></p>

    <p class="duz" xml:lang="tr"><span class="duz1">– Seçildik. 80’li yıllarda, reisler, şefler gizli bir ordu kurmak istedi. Türk toplumunun en yüksek katmanlarında görev alabilecek Kurtlar’dan.</span></p>

    <p class="duz" xml:lang="tr"><span class="duz1">– Bu Kutsi’nin bir projesi miydi?</span></p>

    <p class="duz" xml:lang="tr"><span class="duz1">– Onun tarafından başlatıldı, ama herkes tarafından tasvip gördü. Vakfına bağlı görevliler Orta Anadolu’daki evleri neredeyse tek tek dolaştılar. En yetenekli, en umut vaat eden çocukları buldular. Amaçları onlara en üst düzeyde eğitim sağlamaktı. Yurtseverce bir projeydi; İstanbul’un burjuva piçlerine değil, gerçek Türklere, Anadolu çocuklarına bilgiyi ve gücü vermek.</span></p>

    <p class="duz" xml:lang="tr"><span class="duz1">– Ve biz seçildik, öyle mi?</span></p>

    <p class="duz" xml:lang="tr"><span class="duz1">Gurur dolu bir ses tonuyla devam etti:</span></p>

    <p class="duz" xml:lang="tr"><span class="duz1">– Başka çocuklarla birlikte Galatasaray Lisesi’ne ve diğer önemli okullara gönderildik, tabiî vakfın bursu sayesinde. Tüm bunları nasıl unutabilirsin?</span></p>

    <p class="duz" xml:lang="tr"><span class="duz1">Sema cevap vermedi. Kürşat konuşmasını sürdürdü, iyice coşmuştu.</span></p>

    <p class="duz" xml:lang="tr"><span class="duz1">– On iki yaşındaydık. Daha o zamandan bölgemizin küçük başkanları, şefleriydik. Önce eğitim kampında bir yıl geçirdik. Galatasaray’a geldiğimizde tüfek kullanmayı bile biliyorduk.</span> <span class="italik">Dokuz Işık</span><span class="duz1">’ın pasajlarını ezberden söylüyorduk. Ve birden çevremiz rock dinleyen, sigara içen, Batı hayranı gençlerle kuşatıldı. Alçaklar, komünistler... Onlara karşı, daha fazla dayanışmak zorundaydık, Sema. İki kardeş gibi. Burslu okuyan iki köylü çocuğu, iki zavallıydık... Ama kimse ne kadar tehlikeli olduğumuzu bilmiyordu. Bizler, birer Kurt’tuk. Savaşçıydık. Bize yasak olan bir dünyaya sızmıştık. Bu Kızıl piçlerle daha iyi mücadele etmek için! Tanrı Türk’ü Korusun!</span></p>

    <p class="duz" xml:lang="tr"><span class="duz1">Kürşat yumruğunu havaya kaldırdı, işaretparmağı ve serçeparmağı yukarıdaydı. Bir fanatik gibi davranmak için büyük bir çaba harcıyordu, Ama kinle, şiddetle koşullandırılmış yumuşak ve beceriksiz bir çocuk olarak kalmaktan öteye gidemiyordu.</span></p>

    <p class="duz" xml:lang="tr"><span class="duz1">Hereklerin ve yaprakların arasında hareketsiz duran Sema, sormaya devam ediyordu:</span></p>

    <p class="duz" xml:lang="tr"><span class="duz1">– Peki sonra?</span></p>

    <p class="duz" xml:lang="tr"><span class="duz1">– Ben Fen Fakültesi’ne, sen İngilizce eğitim veren Boğaziçi Üniversitesi’ne gittin. 80’li yılların sonunda bazı Kurtlar uyuşturucu pazarında söz sahibi olmaya başlamıştı. İşinin ehli kişilere ihtiyaçları vardı. Zaten rollerimiz çoktan yazılmıştı. Benim için kimya, senin için nakliye. Başkaları da vardı. Şirket müdürleri, diplomatlar...</span></p>

    <p class="duz" xml:lang="tr"><span class="duz1">– Azer Akarca gibi.</span></p>

    <p class="duz" xml:lang="tr"><span class="duz1">Kürşat ürperdi.</span></p>

    <p class="duz" xml:lang="tr"><span class="duz1">– Bu ismi biliyor musun?</span></p>

    <p class="duz" xml:lang="tr"><span class="duz1">– Paris’te, benim peşimde olan adam.</span></p>

    <p class="duz" xml:lang="tr"><span class="duz1">Yağmurun altında, bir suaygırı gibi soludu.</span></p>

    <p class="duz" xml:lang="tr"><span class="duz1">– En kötüsünü yollamışlar. Eğer seni arıyorsa, bulacaktır.</span></p>

    <p class="duz" xml:lang="tr"><span class="duz1">– Ben onu arıyorum. Nerede?</span></p>

    <p class="duz" xml:lang="tr"><span class="duz1">– Nereden bilebilirim?</span></p>

    <p class="duz" xml:lang="tr"><span class="duz1">Bahçıvan’ın sesinden yalan söylediği belliydi. O anda, bir şüphe içini kemirmeye başladı. Hikâyenin bu yanını neredeyse unutmuştu: onu kim ele vermişti? Gürdilek’in hamamında gizlendiğini Akarca’ya kim söylemişti? Bu soruyu daha sonraya sakladı...</span></p>

    <p class="duz" xml:lang="tr"><span class="duz1">Kimyacı telaşlı bir şekilde yeniden sordu:</span></p>

    <p class="duz" xml:lang="tr"><span class="duz1">– Hâlâ sende mi? Uyuşturucu nerede?</span></p>

    <p class="duz" xml:lang="tr"><span class="duz1">– Sana belleğimi yitirdiğimi söyledim.</span></p>

    <p class="duz" xml:lang="tr"><span class="duz1">– Eğer onlarla görüşmek istiyorsan, elin boş gidemezsin. Bu senin tek şansın...</span></p>

    <p class="duz" xml:lang="tr"><span class="duz1">Sema birden başka bir soru sordu:</span></p>

    <p class="duz" xml:lang="tr"><span class="duz1">– Neden böyle davrandım? Neden herkese ihanet ettim?</span></p>

    <p class="duz" xml:lang="tr"><span class="duz1">– Bunu senden başka bilen biri yok.</span></p>

    <p class="duz" xml:lang="tr"><span class="duz1">– Kaçma planıma seni de bulaştırdım. Seni tehlikeye attım. Sebeplerini ister istemez sana anlatmış olmalıyım.</span></p>

    <p class="duz" xml:lang="tr"><span class="duz1">Bahçıvan belli belirsiz bir hareket yaptı.</span></p>

    <p class="duz" xml:lang="tr"><span class="duz1">– Kaderimizi asla kabullenmedin. Bizi zorla bu işe bulaştırdıklarını söylüyordun. Bize seçim hakkı vermediklerini. Ama hangi seçim? Onlar olmasaydı, biz hâlâ çobanlık yapıyor olacaktık. Anadolu’nun ücra bir köşesinde yaşayan köylülerdik.</span></p>

    <p class="duz" xml:lang="tr"><span class="duz1">– Eğer ben uyuşturucu kuryesiysem, param da olmalıydı. Neden tek başıma ortadan yok olmadım? Neden eroini de çaldım?</span></p>

    <p class="duz" xml:lang="tr"><span class="duz1">Kürşat sırıttı:</span></p>

    <p class="duz" xml:lang="tr"><span class="duz1">– Daha fazlası gerekiyordu. Karışıklık çıkarmak, çeteleri birbirine düşürmek istiyordun. Böylece intikamını alacaktın. Özbekler ve Ruslar geldiklerinde, tam bir kıyım başlayacak.</span></p>

    <p class="duz" xml:lang="tr"><span class="duz1">Yağmurun hızı iyice azalmıştı, hava kararıyordu. Kürşat yavaş yavaş karanlığın içinde kayboluyor, bir lamba gibi sönüyordu. Üzerlerinde, caminin kubbesi bir fluoresans ışığı gibi parlıyordu.</span></p>

    <p class="duz" xml:lang="tr"><span class="duz1">Bahçıvan’ın ona ihanet ettiği kuvvet kazanmaya başlamıştı, artık sonuna kadar gitmeli, bu pis işi tamamlamalıydı.</span></p>

    <p class="duz" xml:lang="tr"><span class="duz1">– Peki sen, diye sordu buz gibi bir sesle. Nasıl oluyor da hâlâ hayattasın? Seni sorguya çekmediler mi?</span></p>

    <p class="duz" xml:lang="tr"><span class="duz1">– Çektiler, elbette.</span></p>

    <p class="duz" xml:lang="tr"><span class="duz1">– Hiçbir şey söylemedin mi?</span></p>

    <p class="duz" xml:lang="tr"><span class="duz1">Kimyacının vücudunu bir titreme aldı.</span></p>

    <p class="duz" xml:lang="tr"><span class="duz1">– Söyleyecek bir şeyim yoktu. Hiçbir şey bilmiyordum. Malı Paris’te eroine dönüştürmüş ve geri dönmüştüm. Senden bir daha haber alamadım. Kimse nerede olduğunu bilmiyordu. Ve özellikle de ben bilmiyordum.</span></p>

    <p class="duz" xml:lang="tr"><span class="duz1">Sesi titriyordu. Sema birden ona acıdı.</span> <span class="italik">Kürşat, Kürşatım, bu kadar uzun nasıl hayatta kalabildin?</span> <span class="duz1">Adam devam etti:</span></p>

    <p class="duz" xml:lang="tr"><span class="duz1">– Bana güvendiler, Sema. Yemin ederim. İşin üzerime düşen kısmını yapmıştım. Senin nerede olduğun hakkında en ufak bir bilgim de yoktu. Gürdilek’in hamamına saklandığın andan itibaren, ben düşündüm...</span></p>

    <p class="duz" xml:lang="tr"><span class="duz1">– Sana Gürdilek’i kim söyledi? Ben Gürdilek’ten bahsettim mi?</span></p>

    <p class="duz" xml:lang="tr"><span class="duz1">Anlamıştı. Kürşat her şeyi biliyordu, ama gerçeğin sadece bir kısmını Akarca’ya söylemişti. Paris’teki adresini ona vererek bu işten sıyrılmış, ama yeni yüzü konusunda sessiz kalmıştı. İşte “kan kardeşi” kendi vicdanını böyle rahatlatmıştı.</span></p>

    <p class="duz" xml:lang="tr"><span class="duz1">Kimyacı bir süre ağzı açık kalakaldı, sanki altçenesine bir ağırlık bağlamışlardı. Sonra aniden elini muşamba önlüğünün altına daldırdı. Sema pançosunun altından Glock’unu doğrulttu ve ateş etti. Bahçıvan filizlerin ve kavanozların arasına devrildi.</span></p>

    <p class="duz" xml:lang="tr"><span class="duz1">Sema diz çöktü; Schiffer’den sonra bu ikinci cinayetiydi. Ama bu güven dolu hareketinden, daha önce de başkalarını öldürmüş olduğunu anladı. Ve bu şekilde, tabancayla, bu kadar yakın mesafeden. Ne zaman? Kaç kere? Hiçbir şey hatırlamıyordu. Bu noktada belleği tamamen duruyordu.</span></p>

    <p class="duz" xml:lang="tr"><span class="duz1">Haşhaşların arasında hareketsiz yatan Kürşat’a bir an dikkatle baktı. Ölüm yüz hatlarını gevşetmişti; içindeki saflık yavaş yavaş yüzeye çıkmış ve sonunda özgür kalmıştı.</span></p>

    <p class="duz" xml:lang="tr"><span class="duz1">Cesedin üzerini aradı. İş gömleğinin altında bir cep telefonu buldu. Hafızadaki numaralardan biri tanıdık bir isme aitti: “Azer”.</span></p>

    <p class="duz" xml:lang="tr"><span class="duz1">Aleti cebine attı ve ayağa kalktı. Yağmur tamamen durmuştu. Karanlık iyice çökmüştü. Nihayet bahçe soluk alıyordu. Kafasını camiye doğru kaldırdı; yağmurdan ıslanmış kubbesi yeşil seramiktendi, minareler yıldızlara doğru havalanmaya hazırdı.</span></p>

    <p class="duz" xml:lang="tr"><span class="duz1">Sema birkaç saniye cesedin yanında kaldı. İçinden kopan, açıklayamadığı bir şeyler vardı.</span></p>

    <p class="duz" xml:lang="tr"><span class="duz1">Artık neden bu şekilde davrandığını biliyordu. Neden uyuşturucuyla birlikte kaçtığını da.</span></p>

    <p class="duz" xml:lang="tr"><span class="duz1">Özgürlük için, kuşkusuz.</span></p>

    <p class="duz" xml:lang="tr"><span class="duz1">Ama aynı zamanda, çok sarih bir olayın intikamını almak için.</span></p>

    <p class="duz" xml:lang="tr"><span class="duz1">Harekete geçmeden önce, bunu doğrulaması gerekiyordu.</span></p>

    <p class="duz" xml:lang="tr"><span class="duz1">Bir hastane bulması lazımdı. Ve bir jinekolog.</span></p>
  </div>
</body>
</html>