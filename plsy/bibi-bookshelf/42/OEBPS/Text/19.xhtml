<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>19.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x19">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">19</span></h1>

    <p class="duz" xml:lang="tr"><span class="duz1">Saat sabahın ikisiydi.</span></p>

    <p class="duz" xml:lang="tr"><span class="duz1">Yağmur hâlâ yağıyor; gök gürültüsü, yağmurun düzenli tıkırtısı devam ediyordu. Camlara, balkonlara, taş korkuluklara çarparak yankılanan damlaların sesi duyuluyordu.</span></p>

    <p class="duz" xml:lang="tr"><span class="duz1">Anna salon penceresinin önünde ayakta duruyordu. Üzerinde bir sweat-shirt ile bir jogging pantolonu vardı; titriyordu, bu ev ona hep soğuk geliyordu nedense.</span></p>

    <p class="duz" xml:lang="tr"><span class="duz1">Gecenin karanlığında camdan dışarı, asırlık çınar ağacının kopkoyu karaltısına dikkatle bakıyordu. Boşlukta sallanan bir iskelet gözünün önüne geldi. Tüm yapraklarını dökmüş üzerinde sadece ipliksi likenleri bulunan dalları, sokak lambalarının ışığı altında gümüş gibi parlayan bir iskelet. Sanki yırtıcı tırnaklarını geçirecek bir et –ilkbahar yapraklarını– arıyordu.</span></p>

    <p class="duz" xml:lang="tr"><span class="duz1">Gözlerini kaçırdı. Masanın üzerinde, önünde, öğleden sonra, estetik cerrahla olan randevusunun bitiminde satın aldığı eşyalar duruyordu. Maglite marka küçük bir el feneri; gece çekimi yapmayı da sağlayan polaroid bir fotoğraf makinesi.</span></p>

    <p class="duz" xml:lang="tr"><span class="duz1">Bir saatten fazla bir süredir, Laurent yatak odasında uyuyordu. Anna onun yanında kalmış, uykusunda onu gözlemişti. Lau- rent’ın uyurken hafif hafif titremelerini, uykuya geçerken vücudunun gevşemesini dikkatle incelemişti. Sonra da düzenli bir hal alan nefes alışlarını dinlemişti.</span></p>

    <p class="duz" xml:lang="tr"><span class="duz1">İlk uyku.</span></p>

    <p class="duz" xml:lang="tr"><span class="duz1">En derin uyku.</span></p>

    <p class="duz" xml:lang="tr"><span class="duz1">Malzemelerini topladı. İçinden, dışarıdaki ağaca, açıklı koyulu parke kaplı bu geniş salona, beyaz kanepelere elveda dedi. Ve bu evle ilgili bütün alışkanlıklarına. Eğer haklıysa, eğer düşündükleri gerçekse, kaçması gerekiyordu. Ve tüm bu olan biteni anlamaya çalışması.</span></p>

    <p class="duz" xml:lang="tr"><span class="duz1">Koridora çıktı. O kadar temkinli yürüyordu ki, evin soluk alıp verdiğini –parkelerin gıcırdaması, kalorifer kazanının sesi, yağmurun dövdüğü camların tıkırtısı– duyuyordu sanki...</span></p>

    <p class="duz" xml:lang="tr"><span class="duz1">Yatak odasına yavaşça girdi.</span></p>

    <p class="duz" xml:lang="tr"><span class="duz1">Yatağın yanına geldi, fotoğraf makinesini baş ucu konsoluna ses çıkarmadan bıraktı, sonra el fenerini yere doğru tuttu. Avucunu ısıtan küçük halojen ışık demetini yakmadan önce elini fenere siper etti.</span></p>

    <p class="duz" xml:lang="tr"><span class="duz1">Bu şekilde, nefesini tutarak kocasının üzerine doğru eğildi.</span></p>

    <p class="duz" xml:lang="tr"><span class="duz1">Fenerin ölgün ışığında kocasının hareketsiz yüzünü gördü; vücudu, buruşmuş yatak örtüsünün altında kıvrılmış bir halde yatıyordu. Bu görüntü karşısında boğazı düğümlendi. Az kalsın gevşiyor, her şeyden vazgeçiyordu, ama kendini toparladı.</span></p>

    <p class="duz" xml:lang="tr"><span class="duz1">Fenerin ışığını bir kez kocasının suratını tuttu.</span></p>

    <p class="duz" xml:lang="tr"><span class="duz1">Hiç tepki yoktu: başlayabilirdi.</span></p>

    <p class="duz" xml:lang="tr"><span class="duz1">Önce alnını incelemek için yavaşça saçlarını kaldırdı: hiçbir şey bulamadı. Laferrière’in gösterdiği fotoğraftakine benzer üç yara izinden eser yoktu.</span></p>

    <p class="duz" xml:lang="tr"><span class="duz1">Feneri şakaklarına doğru indirdi; herhangi bir iz göremedi. Yüzün alt kısımlarını, çeneyi, boynu fenerle taradı: en ufak bir anormallik görünmüyordu.</span></p>

    <p class="duz" xml:lang="tr"><span class="duz1">Yeniden titremeye başladı. Ya tüm bunlar bir hezeyandan başka bir şey değilse? Ya deliliğinin yeni bir safhasıysa? Kasıldığını hissetti, ama incelemesini sürdürdü. Laurent’ın kulaklarına doğru eğildi, kafatasının üstünü kontrol etmek amacıyla hafifçe yankafa kemiğinin üst kısmına bastırdı. Herhangi bir eksiklik yoktu. Bir dikiş izi görmek umuduyla yavaşça gözkapaklarını kaldırdı. Bulamadı. Hiçbir şey bulamadı. Burun kanatlarına, burun deliklerinin içine dikkatle baktı. Sonuç yine olumsuzdu.</span></p>

    <p class="duz" xml:lang="tr"><span class="duz1">Ter içinde kalmıştı. Nefes alıp verirken gürültü etmemeye çalışıyordu, ama soluğunun, burun deliklerinden, ağzından çıkmasını engelleyemiyordu.</span></p>

    <p class="duz" xml:lang="tr"><span class="duz1">Başka bir yerde daha yara izi olma ihtimali vardı. Kafatasının üstünde “S” biçiminde dikiş izi. Doğruldu, elini yavaşça Lau- rent’ın saçlarının arasına soktu, her saç tutamını kaldırarak feneriyle her saç köküne bakıyordu. Yoktu. En ufak bir iz, en ufak bir kabartı bile yoktu. Yoktu. Yoktu. Yoktu.</span></p>

    <p class="duz" xml:lang="tr"><span class="duz1">Şimdi bütün tedbiri elden bırakmış Laurent’ın saçlarını büyük bir hışımla karıştırıyor, bir yandan da hıçkırarak ağlıyordu; bu kafa ona ihanet etmiş, deli olduğunu ispatlamıştı...</span></p>

    <p class="duz" xml:lang="tr"><span class="duz1">Bir el aniden Anna’nın bileğini yakaladı.</span></p>

    <p class="duz" xml:lang="tr"><span class="duz1">– Ne yapıyorsun, delirdin mi?</span></p>

    <p class="duz" xml:lang="tr"><span class="duz1">Anna geriye doğru sıçradı. Fener elinden düştü. Laurent yatakta doğrulmuştu. Baş ucu konsolunda duran gece lambasını yaktı:</span></p>

    <p class="duz" xml:lang="tr"><span class="duz1">– Ne yapıyorsun, delirdin mi?</span></p>

    <p class="duz" xml:lang="tr"><span class="duz1">Laurent yerde duran Maglite marka el fenerini, masanın üzerindeki polaroid fotoğraf makinesini gördü:</span></p>

    <p class="duz" xml:lang="tr"><span class="duz1">– Tüm bunlar ne anlama geliyor, ne yapmak istiyorsun? diye gergin bir şekilde sordu.</span></p>

    <p class="duz" xml:lang="tr"><span class="duz1">Anna cevap vermedi, duvara yaslanmış, bitkin bir haldeydi. Lau- rent üzerindeki örtüyü attı ve ayağa kalktı, yerdeki el fenerini aldı. Fenere dikkatle baktı, bıkkın bir hali vardı, sonra Anna’nın yüzüne doğrulttu.</span></p>

    <p class="duz" xml:lang="tr"><span class="duz1">– Beni mi inceliyorsun? Geceyarısı? Tanrım! ne arıyorsun?</span></p>

    <p class="duz" xml:lang="tr"><span class="duz1">Anna hâlâ susuyordu.</span></p>

    <p class="duz" xml:lang="tr"><span class="duz1">Laurent eliyle alnını sıvazladı ve bezmiş bir halde içini çekti. Üzerinde sadece bir külot vardı. Yandaki gardrop odasının kapısını açtı ve içerden bir blucin ile bir kazak aldı, tek kelime etmeden giyindi. Sonra, Anna’yı yalnızlığı ve deliliğiyle tek başına bırakarak odadan çıktı.</span></p>

    <p class="duz" xml:lang="tr"><span class="duz1">Anna dayandığı duvardan yavaşça yere doğru kaydı ve halının üzerinde büzüldü. Hiçbir şey düşünmüyor, hiçbir şey hissetmiyordu. Her geçen saniye biraz daha artan kalp atışlarının dışında.</span></p>

    <p class="duz" xml:lang="tr"><span class="duz1">Laurent yeniden odanın kapısında belirdi, cep telefonu elindeydi. Yüzünde bir gülümseme vardı, merhametle başını sallıyordu; birkaç dakika içinde sakinleşmiş, aklının sesini dinlemiş gibiydi.</span></p>

    <p class="duz" xml:lang="tr"><span class="duz1">Yavaş bir sesle, telefonu işaret ederek konuştu:</span></p>

    <p class="duz" xml:lang="tr"><span class="duz1">– Her şey düzelecek. Eric’i aradım. Yarın seni enstitüye götüreceğim.</span></p>

    <p class="duz" xml:lang="tr"><span class="duz1">Anna’ya doğru eğildi, onu kaldırdı, sonra ağır ağır yatağa götürdü. Anna karşı koymadı. Laurent, sanki kırılmasından –ya da tam tersine yeni bir çılgınlık yapmasından– korkuyormuş gibi Anna’yı yatağa oturttu.</span></p>

    <p class="duz" xml:lang="tr"><span class="duz1">– Her şey yoluna girecek.</span></p>

    <p class="duz" xml:lang="tr"><span class="duz1">Anna kabullendi, gözlerini, Laurent’ın baş ucu konsolunun üstündeki, fotoğraf makinesinin yanına bıraktığı el fenerinden ayırmıyordu. Mırıldandı:</span></p>

    <p class="duz" xml:lang="tr"><span class="duz1">– Biyopsi yok. Sonda yok. Ameliyat olmak istemiyorum.</span></p>

    <p class="duz" xml:lang="tr"><span class="duz1">– İlk başta, Eric sadece bazı yeni tetkikler yapacak. Parça alma işlemine, yani biyopsiye gerek kalmaması için elinden gelen gayreti gösterecek. Sana söz veriyorum. (Anna’yı öptü.) Her şey yoluna girecek.</span></p>

    <p class="duz" xml:lang="tr"><span class="duz1">Bir uyku ilacı vermeyi teklif etti. Anna reddetti.</span></p>

    <p class="duz" xml:lang="tr"><span class="duz1">– Lütfen, diye ısrar etti Laurent.</span></p>

    <p class="duz" xml:lang="tr"><span class="duz1">Anna ilacı içmeye razı oldu. Ardından Laurent onu yatağa yatırıp üstünü örttü, kendisi de yanına uzandı ve şefkatle sarıldı. Kendi tedirginliği hakkında tek bir söz söylemedi. Karısının bu deliliği karşısında kendi bunalımını düşünmedi.</span></p>

    <p class="duz" xml:lang="tr"><span class="duz1">Gerçekten Laurent ne düşünüyordu?</span></p>

    <p class="duz" xml:lang="tr"><span class="duz1">Ondan kurtulduğu için rahatlamış mıydı? Az sonra, Anna, Lau- rent’ın düzenli bir biçimde soluk alıp verdiğini duydu, uykuya geçmişti. Böyle bir durumda nasıl yeniden uyuyabiliyordu? Ama belki de bu olayın üstünden çok uzun saatler geçmişti... Anna zaman mefhumunu kaybetmişti. Yanağını kocasının göğsüne dayadı, kalp atışlarını dinledi. Ruh sağlığı yerinde olan, korkmayan insanların sakin kalp vuruşlarıydı bunlar.</span></p>

    <p class="duz" xml:lang="tr"><span class="duz1">Yavaş yavaş, içtiği sakinleştiricinin etkisini hissetmeye başladı.</span></p>

    <p class="duz" xml:lang="tr"><span class="duz1">Vücudunun içinde bir uyku çiçeği büyümekteydi...</span></p>

    <p class="duz" xml:lang="tr"><span class="duz1">Yatağın rotadan saptığı ve ana karadan ayrıldığı hissine kapıldı. Ağır ağır karanlıkların içinde yüzüyordu sanki. Bu akıntıya karşı mücadele etmek için kendinde en ufak bir direnme gücü bulamıyordu. Kendini akan dalgalara bırakmaktan başka yapacağı bir şey yoktu.</span></p>

    <p class="duz" xml:lang="tr"><span class="duz1">Laurent’a doğru biraz daha sokuldu ve salon penceresinin karşısında yağmur altında parıldayan çınar ağacını düşündü. Çıplak dalları tomurcuklarla ve yapraklarla dolmayı bekliyordu. Yaklaşmakta olan ve kendisinin göremeyeceği ilkbaharı.</span></p>

    <p class="duz" xml:lang="tr"><span class="duz1">O ise akıllı yaratıkların dünyasında son mevsimini yaşıyordu.</span></p>
  </div>
</body>
</html>