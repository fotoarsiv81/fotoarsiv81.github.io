<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>9.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x9">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">9</span></h1>

    <p class="duz" xml:lang="tr"><span class="duz1">Dışarıda, güneş tekrar kendini göstermişti. Gümüş renkli su birikintileri çakıl taşı kaplı büyük avluda güneşin etkisiyle yeniden hayat bulmuştu. Paul ana kapının önünde, Jean-Louis Schiffer’in hazırlanmasını beklerken bir aşağı bir yukarı gidip geliyordu.</span></p>

    <p class="duz" xml:lang="tr"><span class="duz1">Başka bir çözüm yoktu. Biliyordu, daima da bilmişti. Rakam ona yardım edebilecek tek insandı. Yaşlılarevinden ona yardımcı olamaz, Paul sıkıntıda olduğunda telefonla imdadına yetişemezdi. Hayır. Bu eski polis Türkleri bizzat sorgulamalı, bağlantılarını harekete geçirmeli, her yerden iyi tanıdığı bu mahalleye dönmeliydi.</span></p>

    <p class="duz" xml:lang="tr"><span class="duz1">Paul, başvurduğu bu yöntemin sonuçlarını düşünerek titredi. Kimsenin bundan haberi yoktu; ne savcının ne de diğer üst kademe emniyet mensuplarının. Zaten kaba ve sıradışı yöntemleriyle tanınan bir polis eskisine asla müsaade etmezlerdi; onun dizginlerini elinde tutması gerekiyordu.</span></p>

    <p class="duz" xml:lang="tr"><span class="duz1">Bir tekmeyle, küçük bir çakıl taşını su birikintisine yuvarladı, suda yansıyan görüntüsü bozuldu. Hâlâ bu fikrinin iyi olduğuna inanmaya çalışıyordu. Buraya nasıl gelmişti? Neden bu araştırmada bu noktaya ulaşmıştı? Neden, ilk cinayetten itibaren tüm varlığını bu çıkış noktasında yoğunlaştırmıştı?</span></p>

    <p class="duz" xml:lang="tr"><span class="duz1">Bir an düşündü, onun puslu, bulanık geçmişine hayranlık duydu, sonra tüm öfkesinin tek bir nedeni olduğunu kabullendi.</span></p>

    <p class="duz" xml:lang="tr"><span class="duz1">Her şey Reyna’yla başlamıştı.</span></p>

    <p class="duz-sagdan-blok" xml:lang="tr"><span class="serifsiz">25 mart 1994</span></p>

    <p class="duz" xml:lang="tr"><span class="duz1">Paul, Narkotik Şube’de önemli başarılar kazanmıştı. Üzerinde çalıştığı davaları bir bir neticelendiriyor, düzenli bir hayat sürüyor ve komiserlik sınavlarına hazırlanıyordu. Büründüğü polis zırhı onu, geçmişteki sıkıntılarına, korkularına karşı koruyordu sanki.</span></p>

    <p class="duz" xml:lang="tr"><span class="duz1">O gece, Kâbilli bir uyuşturucu kaçakçısını on saatten fazla bir süre Paris Emniyet Müdürlüğü’nde sorgulamıştı. Rutin bir işti. Ama, İle-de-la-Cité’deki Quai des Orfèvres’de gerçek bir ayaklanma meydana gelmişti; polis otobüsleri peş peşe emniyet amirliğine geliyor ve salkım saçak bağıran, el kol hareketleri yapan yeniyetmeleri taşıyordu; CRS’ler nehir boyunca koşuşturuyor, ambulanslar sirenler çalarak Hôtel-Dieu’nün avlusuna hızla giriyordu.</span></p>

    <p class="duz" xml:lang="tr"><span class="duz1">Paul bilgi topladı, neler olup bittiğini öğrendi. Toplu iş sözleşmesine karşı Mesleklerarası Asgarî Ücreti Artırma Komisyonu “SMİC” tarafından düzenlenen bir gösteri çığırından çıkmıştı. Nation Meydanı’nda yüzden fazla polisin ve otuz-kırk kadar göstericinin yaralandığı, milyonlarca frank zarar olduğu söyleniyordu.</span></p>

    <p class="duz" xml:lang="tr"><span class="duz1">Paul sorguladığı şüpheliyi yanına aldı, hızla bodrum katına indi. Eğer nezarethanelerde yer yoksa, onu Santé Hapishanesi’ne hem de kendi bileğine kelepçelenmiş olarak götürmesi gerekecekti.</span></p>

    <p class="duz" xml:lang="tr"><span class="duz1">Nezarethaneye her zamanki gürültü patırtı hâkimdi, her kafadan ayrı bir ses çıkıyordu. Hakaretler, bağırıp çağırmalar, balgamlar: göstericiler demir parmaklıklara asılıyor, tırmanıyor, küfürler savuruyordu, polisler de ellerindeki coplarla onlara cevap veriyordu. Şüpheliyi bir kodese tıktı ve tükürüklerden, hakaretlerden kaçarak alelacele geri döndü.</span></p>

    <p class="duz" xml:lang="tr"><span class="duz1">Nezarethaneyi terk edeceği sırada gördü onu.</span></p>

    <p class="duz" xml:lang="tr"><span class="duz1">Yere oturmuş, kollarını dizlerinin etrafına dolamıştı ve çevresindeki bu kargaşayı sanki küçümser gözlerle izliyordu. Paul kıza doğru yaklaştı. Siyah, kirpi gibi diken diken saçları vardı, vücudu hem bir kadının hem de bir erkeğin vücudunu andırıyordu, karamsar bir hali vardı, 80’li yıllardan kalmış gibiydi. Günümüzde bir tek Yaser Arafat’ın hâlâ kullandığı, mavi kareli bir kefiye takmıştı.</span></p>

    <p class="duz" xml:lang="tr"><span class="duz1">Punk kesimi saçlarının altında, yüzü şaşırtıcı derecede düzgündü; Eski Mısır dönemine ait, beyaz mermere yontulmuş, küçük bir heykele benziyordu. Paul bir dergide gördüğü heykelleri düşündü. Doğal bir parlaklığı olan, hem ağır hem ahenkli, avuç içine yerleşmeye ya da bir parmağın üstünde dengede durmaya hazır heykelcikler. Brancusi adındaki bir sanatçının imzasını taşıyan büyüleyici sanat eserleri.</span></p>

    <p class="duz" xml:lang="tr"><span class="duz1">Paul gardiyanlarla görüştü ve kızın adının kayıt defterine işlenmemiş olduğunu öğrendi, sonra onu üçüncü kata, sorgulama odalarının bulunduğu kısma götürdü. Merdivenleri tırmanırken, Paul sahip olduğu kozları ve handikapları düşündü.</span></p>

    <p class="duz" xml:lang="tr"><span class="duz1">Elindeki kozlar pek yabana atılamazdı: her şeyden önce yakışıklı sayılabilecek bir herifti; uyuşturucu satıcılarının peşinde tekinsiz sokakları arşınlarken fahişeler arkasından ıslık çalıyor ve onu küçük adıyla çağırıyorlardı. Saçları bir Kızılderili’ninki gibi düz ve parlak siyahtı. Yüz hatları düzenli, gözleri koyu kahverengiydi. Soğuk ve sinirli bir görünümü vardı, çok uzun boylu değildi, ama kalın tabanlı Paraboot’lar giyiyordu. Eğer yüzüne sert bir ifade takınmasa, aynanın karşısında biraz daha vakit harcayıp, güzel, sevimli yüzünü çirkinleştiren üç günlük sakalla dolaşmasa hiç de fena değildi.</span></p>

    <p class="duz" xml:lang="tr"><span class="duz1">Handikaplara gelince, sadece bir taneydi, ama önemliydi: sonuçta bir aynasızdı.</span></p>

    <p class="duz" xml:lang="tr"><span class="duz1">Kızın adlî sicilini incelediğinde, karşısındakinin baş edilemez biri olduğunu anladı. Reyna Brendosa, yirmi dört yaşındaydı, Sarcelles’de Gabriel-Péri Sokağı 32 numarada oturuyordu ve şiddet yanlısı Devrimci Komünist Birliği’nin aktif bir üyesiydi; globalizm karşıtı İtalyan örgütü “Tutte Bianche”nin (“Beyaz Birlik”) de mensubuydu; yakıp yıkmaktan, kamu düzenini bozmaktan, müessir fiilden birçok kez tutuklanmıştı. Patlamaya hazır gerçek bir bombaydı.</span></p>

    <p class="duz" xml:lang="tr"><span class="duz1">Paul, gözlerini bilgisayarından ayırdı ve masanın diğer tarafında, sabit bakışlarla kendisini inceleyen kıza hayranlıkla baktı. Sürmeli siyah gözleri, onu bir akşam Château-Rouge’da Zaireli iki torbacıdan yediği dayaktan daha fazla sersemletmişti.</span></p>

    <p class="duz" xml:lang="tr"><span class="duz1">Tüm polislerin yaptığı gibi bir süre kızın kimlik kartıyla oynadı, sonra sordu:</span></p>

    <p class="duz" xml:lang="tr"><span class="duz1">– Her şeyi yakıp yıkmak seni eğlendiriyor mu?</span></p>

    <p class="duz" xml:lang="tr"><span class="duz1">Kız cevap vermedi.</span></p>

    <p class="duz" xml:lang="tr"><span class="duz1">– Savunduğun fikirleri ifade etmenin başka yolu yok mu?</span></p>

    <p class="duz" xml:lang="tr"><span class="duz1">Yine cevap yoktu.</span></p>

    <p class="duz" xml:lang="tr"><span class="duz1">– Şiddet... şiddet uygulamak seni tahrik mi ediyor?</span></p>

    <p class="duz" xml:lang="tr"><span class="duz1">Cevap vermedi. Ama sonra, birden yavaş ve etkileyici bir sesle konuştu:</span></p>

    <p class="duz" xml:lang="tr"><span class="duz1">– Tek gerçek şiddet, özel mülkiyettir. Halk yığınlarının soyulmasıdır. Sınıf bilincinin kaybedilmesidir. En kötüsü de yasaların da buna izin vermesidir.</span></p>

    <p class="duz" xml:lang="tr"><span class="duz1">– Bu fikirlerin hepsinin modası geçti: haberin yok mu?</span></p>

    <p class="duz" xml:lang="tr"><span class="duz1">– Hiç kimse kapitalizmin çöküşünü engelleyemeyecek.</span></p>

    <p class="duz" xml:lang="tr"><span class="duz1">– Kapitalizmin çöküşünü beklerken, sen de üç ay kadar bir süre kapalı kalacaksın.</span></p>

    <p class="duz" xml:lang="tr"><span class="duz1">Reyna Brendosa güldü:</span></p>

    <p class="duz" xml:lang="tr"><span class="duz1">– Küçük askeri oynuyorsun, ama bir piyondan başka bir şey değilsin. Sana doğru üflüyorum ve sen yok oluyorsun.</span></p>

    <p class="duz" xml:lang="tr"><span class="duz1">Bu kez gülen Paul oldu. Bugüne kadar hiçbir kadından bu denli tahrik olmamış, hiçbir kadını bu denli çekici bulmamıştı; onu şiddetle arzuluyor, ama aynı zamanda ondan çekiniyordu.</span></p>

    <p class="duz-ilk-paragraf" xml:lang="tr"><span class="duz1">Birlikte geçirdikleri ilk geceden sonra, Paul onu yeniden görmek istemişti; kız ise ona “pis aynasız” der gibi bakmıştı. Bir ay kadar sonra, zaten hemen her akşam Paul’ün evinde uyuyordu, Paul, Reyna’ya yanına taşınmasını önermişti; kız “Canın cehenneme” diye cevap vermişti. Yine bir süre sonra Paul ona evlilikten söz etmiş, kız bu kez kahkahalarla gülmüştü.</span></p>

    <p class="duz" xml:lang="tr"><span class="duz1">Portekiz’de, Porto yakınlarında, Reyna’nın doğduğu köyde evlenmişlerdi. İlk tören komünistlerin elindeki belediyede, sonra ikincisi, küçük bir kilisede yapılmıştı. İnancın, sosyalizmin ve güneşin güzel bir birlikteliğiydi bu. Paul’ün en iyi anılarından biriydi.</span></p>

    <p class="duz" xml:lang="tr"><span class="duz1">Daha sonraki aylar Paul’ün hayatının en güzel günleri olmuştu. Ona olan hayranlığı devam ediyordu. Reyna, Paul için ete kemiğe bürünmüş, maddî bir yaratıktan çok daha fazla şey ifade ediyordu, onun bir hareketi, bir tavrı Paul de tahmini zor bir huzur, neredeyse hayvanî bir cinsel arzu yaratıyordu. Siyasî görüşlerini anlatarak, ütopyalar tasvir ederek, Paul’ün adını bile duymadığı filozoflardan söz ederek saatler geçirebiliyordu. Sonra, tek bir öpücükle Paul’e ateşli, yürek hoplatan, organik bir varlık olduğunu da hatırlatıyordu.</span></p>

    <p class="duz" xml:lang="tr"><span class="duz1">Nefesi kan kokuyordu; çünkü dudaklarını durmaksızın ısırıyordu. Her koşulda sanki dünyanın soluğunu içine çekiyor, tabiatın dişlileriyle uyum sağlıyordu. Bir tür içsel algılaması vardı, evreni, dünyayı kavrayabiliyordu; sanki dünyanın titreşimlerini, canlıların içgüdülerini algılamasını sağlayan gizli bir gücün sahibiydi.</span></p>

    <p class="duz" xml:lang="tr"><span class="duz1">Paul, ona ciddi bir hava veren ağırlığını seviyordu. Onun haksızlık, sefalet, insanın başıboşluğu karşısında duyduğu derin ıstırabı seviyordu. Onun isteyerek seçtiği bu mücadele yolunu, günlük hayatlarını bir tragedya düzeyine çıkaran bu mücadele yolunu seviyordu. Karısıyla yaşadığı bu hayat, bir tür dünya zevklerinden el etek çekmeydi; tanrısal esine bir hazırlıktı. Dinî, ulvî ve özenli bir yol.</span></p>

    <p class="duz" xml:lang="tr"><span class="duz1">Reyna ya da aç açına bir hayat... Bu duygu olacakların bir habercisiydi. 1994 yazının sonunda Reyna, Paul’e hamile olduğunu söyledi. Paul haberi bir ihanetin itirafı gibi algılamıştı: hayallerini çalmışlardı. Tüm idealleri tabiat gerçeklerinin ve ailenin bayağılığında yok olmuştu. Aslında ondan yoksun kalacağını hissediyordu. Önce fizik olarak sonra da moral olarak. Reyna’nın ilgi alanı da şüphesiz değişecekti; hayalleri, içinde her geçen gün biraz daha büyüyen canlı üzerinde yoğunlaşacaktı...</span></p>

    <p class="duz" xml:lang="tr"><span class="duz1">Tüm bunların hepsi gerçekleşti. Önce Paul’den uzaklaştı, onun kendisine dokunmasını bile istemiyordu. Paul’ün varlığıyla ilgilenmiyordu. Kendi idolü, yani çocuğu üzerinde yoğunlaşmış, bir tür yasak mabedi andırıyordu. Paul, ondaki bu değişime uyum sağlayabilirdi, ama hissettiği başka bir şey vardı, bugüne kadar farkına varmadığı büyük bir yalan.</span></p>

    <p class="duz" xml:lang="tr"><span class="duz1">1995 nisanındaki doğumdan sonra ilişkileri iyice soğudu. Kızlarının yanında bile birbirlerine çok mesafeli davranıyorlardı. Yeni doğan çocuklarına rağmen evde kasvetli bir hava, sağlıksız bir ortam vardı. Paul, Reyna’nın kendisinden iğrendiğine kanaat getirmişti.</span></p>

    <p class="duz" xml:lang="tr"><span class="duz1">Bir gece, Paul kendini tutamayıp sordu:</span></p>

    <p class="duz" xml:lang="tr"><span class="duz1">– Beni hâlâ arzuluyor musun?</span></p>

    <p class="duz" xml:lang="tr"><span class="duz1">– Hayır.</span></p>

    <p class="duz" xml:lang="tr"><span class="duz1">– Peki beni bir daha arzulamayacak mısın?</span></p>

    <p class="duz" xml:lang="tr"><span class="duz1">– Hayır.</span></p>

    <p class="duz" xml:lang="tr"><span class="duz1">Paul bir süre tereddüt etti, sonra kaçınılmaz soruyu sordu:</span></p>

    <p class="duz" xml:lang="tr"><span class="duz1">– Bugüne kadar beni hiç arzuladın mı?</span></p>

    <p class="duz" xml:lang="tr"><span class="duz1">– Hayır, asla.</span></p>

    <p class="duz" xml:lang="tr"><span class="duz1">Bir polis için, bu durumda yapacak fazla bir şey yoktu. Tanışmaları, birliktelikleri, evlilikleri, hepsi düzmece, sahte bir hikâyeydi, bir ikiyüzlülüktü.</span></p>

    <p class="duz" xml:lang="tr"><span class="duz1">Bu dalaverenin tek bir amacı vardı, o da çocuktu.</span></p>

    <p class="duz" xml:lang="tr"><span class="duz1">Birkaç ay içinde boşandılar. Hâkimin karşısında Paul tam anlamıyla kendini gerçeklerden soyutlamıştı. Mahkeme salonundan yükselen boğuk bir ses duyuyordu ve bu kendi sesiydi; sakallı yüzünü bir zımpara kâğıdı gibi hissediyordu; salonda bir hortlak, sanrılı bir hayalet gibi geziniyordu. Her şeye evet demişti, çocuğa verilecek nafakaya, bakıcıya ödenecek paraya, hiçbir konuda pazarlığa girmemişti. Hiçbir şey umurunda değildi, uğradığı ihanet dışında. Farkına varmadan, oldukça tuhaf bir ortaklığın kurbanı olmuştu... Reyna, o Marksist kız onun spermlerinden yararlanmıştı. Onu kullanarak doğal yollardan hamile kalmıştı, komünist usulü.</span></p>

    <p class="duz" xml:lang="tr"><span class="duz1">En acı olanı da, Reyna’ya en ufak bir kin duymamasıydı. Tam tersine hâlâ o entelektüele hayranlık duyuyor, tuhaf bir şekilde onu hâlâ arzuluyordu. Tek bir şeyden emindi: Reyna Paul’ün dışında başka hiç kimseyle cinsel ilişkiye girmemişti. Ne bir erkekle, ne de bir kadınla. Ve sadece insanlara hayatını vakfetmeyi isteyen bu idealist kız hem duygu hem de düşünce olarak onu şaşırtmıştı.</span></p>

    <p class="duz" xml:lang="tr"><span class="duz1">O günden sonra Paul değişmeye, kirli denizini arayan pislik dolu bir nehir gibi yatağını değiştirmeye başlamıştı. İşinde de hayatı pamuk ipliğine bağlıydı. Nanterre’deki ofisine neredeyse hemen hiç uğramıyordu. Tüm vaktini en kötü mahallelerde, sıradan ayaktakımının yanında geçiriyor, çok fazla esrar içiyor, uyuşturucu satıcıları ve uyuşturucu müptelalarıyla takılıyordu, insan müsveddeleriyle birlikte olmaktan hoşlanıyordu...</span></p>

    <p class="duz" xml:lang="tr"><span class="duz1">Sonra, 1998 ilkbaharında kızını görmeyi kabul etmişti.</span></p>

    <p class="duz" xml:lang="tr"><span class="duz1">Adı Céline’di ve üç yaşına gelmişti. İlk birkaç hafta sonu Paul için ölümcül olmuştu. Parklar, atlıkarıncalar, pamukhelvalar: ebedî bir sıkıntı. Sonra, yavaş yavaş, hiç beklemediği bir huzura kavuştu. Çocuğun hareketlerinde, yüzünde, ifadesinde bir saydamlık, bir duruluk keşfetti; esnek, kaprisli, yerinde duramayan, dolambaçsız ve doğrudan bir şeyler.</span></p>

    <p class="duz" xml:lang="tr"><span class="duz1">Parmaklar sıkılı bir biçimde bir eli dışa dönük olduğunda bir şeye dikkati çekmek istiyor demekti; kimi kez öne doğru eğilip yüzüne muzip bir ifade takınıyordu; kısık sesi onun sevimliliğini biraz daha artırıyor, Paul’ün içini titretiyordu. Bu çocuğun içinde insanın yüreğine heyecan veren bir kadın saklıydı. Ama o kadın annesi –özellikle de annesi– değildi, ama bu saklı kadın yaramaz, canlı ve eşsiz bir kadın olabilirdi.</span></p>

    <p class="duz" xml:lang="tr"><span class="duz1">Dünyada Paul’ün artık yeni bir amacı vardı: Céline onun için çok değerliydi.</span></p>

    <p class="duz" xml:lang="tr"><span class="duz1">Paul radikal kararlar aldı ve sonunda velayet hakkını büyük bir tutkuyla kullanmaya başladı. Kızıyla olan düzenli buluşmaları Paul’ün hayatına çekidüzen vermişti. Özsaygısını yeniden kazandı. Kendini tüm pisliklerden arınmış bir kahraman, namuslu ve dürüst bir süper polis olarak görüyordu.</span></p>

    <p class="duz" xml:lang="tr"><span class="duz1">O, artık aksi her sabah aynada ışıldayan bir adamdı.</span></p>

    <p class="duz" xml:lang="tr"><span class="duz1">Tekrar göreve döndüğünde, çalışma alanı olarak cinayet masasını seçti. Komiserlik sınavını unuttu ve Paris Cinayet Bürosu’nda görevlendirilmek istedi. Geçirdiği o dalgalı ve kararsız döneme rağmen 1999’da yüzbaşı oldu. Zorlu ve yaman bir dedektif olup çıkmıştı. Ve hep, onu zirveye taşıyacak bir vaka alma umudunu korudu. Tüm yürekli polislerin ağzını sulandıracak türden bir soruşturma: bir dazlak avı, ismine layık bir düşmanla,</span> <span class="italik">mano a mano,</span> <span class="duz1">teke tek bir düello.</span></p>

    <p class="duz" xml:lang="tr"><span class="duz1">İşte o dönemlerde, Paul ilk cesetten söz edildiğini duydu.</span></p>

    <p class="duz" xml:lang="tr"><span class="duz1">İşkence görmüş, yüzü haşat edilmiş bir kadın 15 kasım 2001’de Strasbourg Bulvarı yakınlarında polis tarafından bir garaj girişinde bulunmuştu. Şüpheli yoktu, neden yoktu, ama cinayete kurban gitmiş biri vardı... Emniyetteki kayıp dosyalarında maktule ait bir bilgiye rastlanmamıştı. Parmak izleri de emniyet kayıtlarında yoktu. Cinayet Bürosu tarafından bu cinayet dosyası çoktan rafa kaldırılmıştı. Şüphesiz bu, bir fahişe ile pezevengi arasındaki anlaşmazlığın bir neticesiydi. Zaten Saint-Denis Sokağı olay yerinden iki yüz metre uzaktaydı. Ama içgüdüsel olarak Paul’ün düşünceleri farklıydı. Dosyayı –tutanakları, adlî tıp raporunu, cesedin fotoğraflarını– buldu. Noel tatili boyunca, Céline’in de Portekiz’e, anneannesinin yanına gitmiş olmasından yararlanıp, bütün meslektaşları aileleriyle birlikte tatil yaparken, belgeleri iyice inceledi. Ve bu cinayetin sıradan bir vaka olmadığını anladı. Çünkü işkence izlerinin farklılığı, yüzdeki bıçak darbeleri bir pezevengin işine benzemiyordu. Üstelik kurban gerçekten bir fahişeyse, parmak izi kayıtlarından bir sonuç alınmalıydı, çünkü 10. Bölge’deki tüm orospuların poliste dosyası vardı.</span></p>

    <p class="duz" xml:lang="tr"><span class="duz1">Strasbourg-Saint-Denis Mahallesi’nde meydana gelebilecek olaylara ayrı bir dikkat göstermeye karar verdi. Ve yeni bir olay için uzun süre beklemesi gerekmedi.</span></p>

    <p class="duz" xml:lang="tr"><span class="duz1">10 ocak 2002’de, Faubourg-Saint-Denis Sokağı’nda, bir Türk’ün atölyesinin avlusunda ikinci bir ceset bulundu. Kurbanın öldürülme şekli ilkiyle aynıydı; polis yine hiçbir ipucu bulamadı; aynı işkence izleri; yüzdeki aynı bıçak darbeleri dışında.</span></p>

    <p class="duz" xml:lang="tr"><span class="duz1">Paul soğukkanlılıkla, ancak var gücüyle araştırmaya başladı, birinin “seri cinayetlerine” devam ettiği gün gibi açıktı. Soruşturmayı yürüten sorgu yargıcı Thierry Bomarzo’nun ofisine daldı ve ondan soruşturma hakkında bilgi aldı. Ne yazık ki önemli bir kanıt, ipucu yoktu. Asayiş Bürosu’nun elemanları cinayet mahallinin içine etmiş ve Olay Yeri İnceleme Bürosu hiçbir şey bulamamıştı.</span></p>

    <p class="duz" xml:lang="tr"><span class="duz1">Paul, katili kendi bölgesinde araması, Türk mahallesine girmesi gerektiğini anladı. 10. Bölge’deki DPJ’ye tayinini ve Nancy Sokağı’ndaki SARİJ’de (Adlî Araştırma ve İnceleme Bürosu) sıradan bir müfettiş gibi çalışmayı talep etti. Evi soyulan dullarla, vitrini kırılarak malları çalınan bakkallarla, huysuz komşularından şikâyetçilerle uğraşan bir polis olarak yeniden sokaklara döndü.</span></p>

    <p class="duz" xml:lang="tr"><span class="duz1">Şubat ayı bu şekilde geçti. Paul kendi kendini yiyordu. Hem yeni bir ceset bulmaktan korkuyor hem de katilin başka bir cinayet işlemesini istiyordu. Bu olayı çözmek için kimi zaman büyük bir istek duyuyor, kimi zaman da yoğun iş temposundan bunalıyordu. Dibe vurduğu anlarda, Val-de-Marne’daki Thiais Kimsesizler Mezarlığı’na gidip iki isimsiz kurbanın mezarları başında derin düşüncelere dalıyordu.</span></p>

    <p class="duz" xml:lang="tr"><span class="duz1">Mezarlıkta, üzerinde sadece bir numara bulunan mezartaşlarının karşısında, onları öldüren iblisi bulacağına, intikamlarını alacağına dair kadınlara söz veriyordu. Sonra, bir kez de, daima aklının bir köşesinde duran Céline’e söz veriyordu. Evet, katili yakalayacaktı. Hem kızı için hem de kendisi için yakalayacaktı. Tüm âlem onun nasıl büyük bir polis olduğunu öğrenecekti.</span></p>

    <p class="duz" xml:lang="tr"><span class="duz1">16 mart 2002’de, bir şafak vakti, yeni bir ceset daha ortaya çıktı.</span></p>

    <p class="duz" xml:lang="tr"><span class="duz1">Belediye görevlileri, sabahın 5’inde telefon edip haber vermişlerdi. Cesedi çöpçüler bulmuştu: ceset hâlâ Saint-Lazare Hastanesi’nin hendeğindeydi, burası Magenta Bulvarı’ndan biraz içeride, briketten, terk edilmiş bir binaydı. Paul, buraya kimsenin bir saatten önce ulaşamayacağını düşündü. Ceketini kaptığı gibi cinayet mahalline doğru yola çıktı. Vardığında etrafta kimseler yoktu, konsantrasyonunu bozacak ne bir polis ne de tepe lambaları yanıp sönen arabalar...</span></p>

    <p class="duz" xml:lang="tr"><span class="duz1">Gerçek bir mucizeydi.</span></p>

    <p class="duz" xml:lang="tr"><span class="duz1">Onun kokusunu, varlığını ve çılgınlığını soluyarak katilin izini sürebilecekti... Ama yeni bir hayal kırıklığı oldu. Elle tutulur, somut ipuçları, katilin kimliğini ortaya koyacak özel bir işaret bulmayı umut etmişti. Ama bir beton teknesinin içine bırakılmış bir cesetten başka bir şey bulamadı. Morarmış, kolları ve bacakları kırılmış, yüzü parçalanmış, balmumu rengi saçları darmadağın edilmiş bir ceset.</span></p>

    <p class="duz" xml:lang="tr"><span class="duz1">Paul, iki suskunluk arasına sıkışmış olduğunu anladı. Ölülerin suskunluğu ve mahallenin suskunluğu.</span></p>

    <p class="duz" xml:lang="tr"><span class="duz1">İlk polis arabası gelmeden önce, yenilmiş, umutları kırılmış bir halde geri döndü. Saint-Denis Sokağı’nı yürüyerek boydan boya geçti ve Küçük Türkiye’nin uyanmakta olduğunu gördü. Esnaf dükkânlarını açıyor; işçiler işyerlerine koşturuyor; bin bir Türk kaderlerine doğru yol alıyordu. Şüphe götürmez tek bir şey vardı: bu göçmen mahallesi katilin saklandığı ormandı. Kaçıp saklandığı, kendini güvende hissettiği karmakarışık bir cangıl.</span></p>

    <p class="duz" xml:lang="tr"><span class="duz1">Ama Paul’ün, onu sığındığı bu ormandan çıkarmak için en ufak bir şansı yoktu.</span></p>

    <p class="duz" xml:lang="tr"><span class="duz1">Bir rehbere ihtiyacı vardı. Bir iz sürücüye.</span></p>
  </div>
</body>
</html>