<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>35.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x35">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">35</span></h1>

    <p class="duz" xml:lang="tr"><span class="duz1">İkinci kurbanın adı Rüya Berkes’ti, herhangi bir atölyede değil, Enghien Sokağı 58 numaradaki evinde çalışıyordu. Mantolara elle astar dikiyor, daha sonra bunları, Poissonnière Mahallesi’nin tam ortasından geçen Sainte-Cécile Sokağı 77 numarada bulunan Güzin Halman’ın kürk atölyesine teslim ediyordu. Sorguya işçi kadının oturduğu apartmanın sakinlerinden başlayabilirlerdi, ama Schiffer kadını uzun süreden beri tanıyan işvereni sorgulamayı tercih etmişti.</span></p>

    <p class="duz" xml:lang="tr"><span class="duz1">Arabayla sessizce yol alırlarken Paul, temiz hava solumanın zevkini yaşıyordu. Ama şimdi de gördüklerinden kaygıya kapılmaya başlamıştı. Faubourg-Saint-Denis ve Faubourg-Saint-Martin sokaklarında ilerledikçe mağaza vitrinlerinin zevksizleştiğini, sergilenen siyah ve kahverengi malların arttığını, kumaşların ve dokumaların yerlerini postların ve kürklerin aldığını görüyordu.</span></p>

    <p class="duz" xml:lang="tr"><span class="duz1">Paul sağa, Sainte-Cécile Sokağı’na saptı.</span></p>

    <p class="duz" xml:lang="tr"><span class="duz1">Schiffer onu durdurdu: 77 numaraya gelmişlerdi.</span></p>

    <p class="duz" xml:lang="tr"><span class="duz1">Paul bu kez yüzülmüş derilerle, kanlı göğüs kafesleriyle dolu, ölü hayvan eti kokan boktan bir yerle karşılaşmayı bekliyordu. Sağ taraftaki, çiçeklerle bezeli aydınlık avlunun kaldırım taşı döşeli zemini sabah yağan yağmurla ıslanmıştı. İki polis, avlunun dip tarafında yer alan camları demir parmaklıklı binaya doğru ilerlediler; bina görünen tek cephesiyle bir sanayi deposunu andırıyordu.</span></p>

    <p class="duz" xml:lang="tr"><span class="duz1">– Sana söyleyeyim, dedi Schiffer kapının eşiğinden geçerken. Güzin Halman bir Tansu Çiller hayranıdır.</span></p>

    <p class="duz" xml:lang="tr"><span class="duz1">– Kim o? Bir futbolcu mu?</span></p>

    <p class="duz" xml:lang="tr"><span class="duz1">Yaşlı polis kıkır kıkır güldü. Gri renkli ahşap merdivene yöneldiler.</span></p>

    <p class="duz" xml:lang="tr"><span class="duz1">– Tansu Çiller, Türkiye’nin eski başbakanlarından biridir. Harvard’da uluslararası ilişkiler konusunda eğitim görmüş, bir süre dışişleri bakanlığı yapmış biri. Sonra hükûmetin başına geçti. Tam bir başarı timsali.</span></p>

    <p class="duz" xml:lang="tr"><span class="duz1">Paul bıkkın bir ses tonuyla konuştu:</span></p>

    <p class="duz" xml:lang="tr"><span class="duz1">– Her siyaset adamının geçtiği yol.</span></p>

    <p class="duz" xml:lang="tr"><span class="duz1">– Tek farkla ama, Tansu Çiller bir kadın.</span></p>

    <p class="duz" xml:lang="tr"><span class="duz1">İkinci kata ulaştılar. Geçtikleri her merdiven sahanlığı geniş ve karanlıktı, kiliselerin mihraplı bölümlerini andırıyordu. Paul açıklama yapma ihtiyacı hissetti:</span></p>

    <p class="duz" xml:lang="tr"><span class="duz1">– Bir erkeğin bir kadını kendine örnek alması Türkiye’de pek sık rastlanan bir şey olmasa gerek.</span></p>

    <p class="duz" xml:lang="tr"><span class="duz1">Rakam yüksek sesle güldü:</span></p>

    <p class="duz" xml:lang="tr"><span class="duz1">– Ama Güzin de bir kadın! Bir “teyze”. Kelimenin tam anlamıyla bir vaftiz annesi. Erkek kardeşlerinin, yeğenlerinin, kuzenlerinin ve onun için çalışan bütün işçilerin üstünde büyük bir tahakkümü var. Evleri mi onarılacak ustaları o bulur ve onartır. Kolileri, havaleleri mi yollanacak o yollar. Gerektiğinde onu rahat bırakmaları için polisleri de görür. O da kaçak işçi çalıştırır, ama iyi niyetli bir kadındır.</span></p>

    <p class="duz" xml:lang="tr"><span class="duz1">Üçüncü kat. Halman’ın atölyesi gri parke kaplı oldukça büyük bir yerdi. Salonun ortasında, dört ayaklı bir destek üzerine yerleştirilmiş tahtalar tezgâh görevi görüyordu. Tezgâhın üzerinde kraft kâğıdından karton kutular, akrilik sepetler, TATİ logosu taşıyan pembe bez torbalar, giysi kılıfları vardı...</span></p>

    <p class="duz" xml:lang="tr"><span class="duz1">Birkaç adam kürk mantoların, ceketlerin, etollerin arasında dolaşıyordu. Astarları inceliyorlar, elleriyle dokunuyorlar, sonra askılara asılı giysileri tetkik ediyorlardı. Tam karşılarında, sıkma başlı, uzun etekli, asık suratlı kadınlar haklarındaki kararı bekler gibi sessizce duruyorlardı, yorgun, tükenmiş bir halleri vardı.</span></p>

    <p class="duz" xml:lang="tr"><span class="duz1">Salonun tam üstünde, beyaz perdeli, camlı bir asmakat vardı: işçilerin bu küçük dünyasını gözetlemek için ideal bir yer olmalıydı. Schiffer hiç tereddüt etmeden ve çevresine bakmadan tırabzanı yakaladı ve asmakata çıkan dik merdiveni tırmanmaya başladı.</span></p>

    <p class="duz" xml:lang="tr"><span class="duz1">Yukarıda, neredeyse alt salon kadar büyük kırma tavanlı bir odaya girmeden önce yeşil bitkilerle kaplı bir duvarla karşılaştılar. Perdeli pencerelerden arduvazdan ve çinkodan oluşan bir manzara görünüyordu: Paris çatıları.</span></p>

    <p class="duz" xml:lang="tr"><span class="duz1">Boyutlarına rağmen, atölye dekorasyonu itibariyle 1900’lü yılların gelin odalarını andırıyordu. Paul ilerledi ve ilk ayrıntılar hemen dikkatini çekti. Küçük örtüler, bilgisayar, hi-fi müzik seti, televizyon gibi modern cihazların üstünü örtüyor, resim çerçevelerine, cam biblolara, dantel fırfırlar içindeki büyük bebeklere farklı bir değer katıyordu. Duvarlarda, İstanbul’un en güzel yerlerini gösteren turistik posterler vardı. Canlı renklere sahip küçük kilimler, stor gibi duvarlara asılmıştı. Hemen her yerde göze çarpan kâğıttan Türk bayrakları, çatı katını destekleyen ahşap direklere iğnelerle tutturulmuş kartpostallarla uyum içindeydi.</span></p>

    <p class="duz" xml:lang="tr"><span class="duz1">Üzerinde deri bir sumen bulunan masif meşeden çalışma masası odanın sağ tarafındaydı, tam ortada, büyük bir halının üstünde yeşil kadife örtülü bir divan vardı. Ama ortalıkta kimse görünmüyordu.</span></p>

    <p class="duz" xml:lang="tr"><span class="duz1">Schiffer, boncuklu bir perdeyle ayrılmış bir bölmeye doğru ilerledi ve bir güvercin gibi kuğurdadı:</span></p>

    <p class="duz" xml:lang="tr"><span class="duz1">– Prensesim, benim, Schiffer. Sürüp sürüştürmene gerek yok.</span></p>

    <p class="duz" xml:lang="tr"><span class="duz1">Cevap alamadı. Paul birkaç adım daha attı ve fotoğrafları dikkatle inceledi. Bunlar, kısa saçlı, güzel bir kadının Bill Clinton, Boris Yeltsin, François Mitterand gibi ünlü başkanlarla çekilmiş fotoğraflarıydı. Şüphesiz bu kadın meşhur Tansu Çiller olmalıydı...</span></p>

    <p class="duz" xml:lang="tr"><span class="duz1">Paul duyduğu bir tıkırtıyla kafasını çevirdi. Açılan boncuklu perdeden sanki fotoğraflardaki kadın çıktı, çok daha gerçek, ama resimdekinden biraz daha iriydi.</span></p>

    <p class="duz" xml:lang="tr"><span class="duz1">Güzin Halman’ın başbakanla büyük bir benzerliği vardı, şüphesiz bu da onun otoritesini bir kat daha artırıyor olmalıydı. Üzerinde siyah bir tünik ile pantolon vardı, taktığı yerinde birkaç mücevher sadeliğini bozmamıştı. Hareketleri, yürüyüşü bu sade görüntüsünü doğruluyor, ona mağrur bir işkadını havası veriyordu.</span></p>

    <p class="duz" xml:lang="tr"><span class="duz1">Sanki çevresine görünmez bir duvar örmüştü. Mesaj açıktı: erkeklerden gelecek her tür girişime bütün kapılar kapalıydı.</span></p>

    <p class="duz" xml:lang="tr"><span class="duz1">Ama yüzü, genel görünümüyle çok farklı, hatta tamamen zıttı. Lâl rengi saçları, öfkeyle parlayan gözleri, bir soytarı gibi pudralanmış bembeyaz geniş bir yüzü vardı: Güzin gözkapaklarını turuncu farla boyamış, küçük pullarla süslemişti.</span></p>

    <p class="duz" xml:lang="tr"><span class="duz1">– Schiffer, dedi kadın boğuk bir sesle, neden burada olduğunu biliyorum.</span></p>

    <p class="duz" xml:lang="tr"><span class="duz1">– Nihayet, anlayışlı bir insan!</span></p>

    <p class="duz" xml:lang="tr"><span class="duz1">Dalgın hareketlerle masasının üzerindeki kâğıtları topladı.</span></p>

    <p class="duz" xml:lang="tr"><span class="duz1">– Seni kutundan çıkaracaklarını tahmin ediyordum.</span></p>

    <p class="duz" xml:lang="tr"><span class="duz1">Fransızca’yı düzgün bir aksanla konuşuyordu; sadece, sanki hoşluk olsun diye her cümlenin sonunu hafifçe ağzının içinde yuvarlıyordu.</span></p>

    <p class="duz" xml:lang="tr"><span class="duz1">Schiffer onları tanıştırdı, cilveli ses tonundan vazgeçmişti. Paul, Schiffer’in kadınla aynı oyunu oynadığını hissediyordu.</span></p>

    <p class="duz" xml:lang="tr"><span class="duz1">– Ne biliyorsun? diye doğrudan sordu.</span></p>

    <p class="duz" xml:lang="tr"><span class="duz1">– Hiç. Önemsiz birkaç şey.</span></p>

    <p class="duz" xml:lang="tr"><span class="duz1">Yeniden çalışma masasının üzerine eğilip, bir şeyler arıyormuş gibi yaptı, sonra gidip kanepeye oturdu, ağır ağır bacak bacak üstüne attı.</span></p>

    <p class="duz" xml:lang="tr"><span class="duz1">– Tüm mahalle korkuyor, dedi güçlükle çıkan bir sesle. Herkes bir şeyler söylüyor.</span></p>

    <p class="duz" xml:lang="tr"><span class="duz1">– Yani?</span></p>

    <p class="duz" xml:lang="tr"><span class="duz1">– Söylentiler. Birbiriyle çelişen haberler. Hatta katilin sizinkilerden biri olduğunu bile duydum.</span></p>

    <p class="duz" xml:lang="tr"><span class="duz1">– Bizimkiler mi?</span></p>

    <p class="duz" xml:lang="tr"><span class="duz1">– Evet, bir polis.</span></p>

    <p class="duz" xml:lang="tr"><span class="duz1">Schiffer bu söylentinin üstünde durmadı.</span></p>

    <p class="duz" xml:lang="tr"><span class="duz1">– Bana Rüya Berkes’ten bahset.</span></p>

    <p class="duz" xml:lang="tr"><span class="duz1">Güzin, kanepenin kolu üstündeki dantel örtüyü hafifçe okşadı:</span></p>

    <p class="duz" xml:lang="tr"><span class="duz1">– Yaptığı işleri iki günde bir uğrayıp teslim ederdi. Son olarak 6 ocakta atölyeye geldi. 8’inde değil. Sana söyleyebileceklerimin hepsi bu.</span></p>

    <p class="duz" xml:lang="tr"><span class="duz1">Schiffer cebinden not defterini çıkardı ve bir şeyler okuyormuş gibi yaptı. Paul onun bu tavrının altında yatan şeyi anlamaya çalışıyordu. “Teyze” şüphesiz kolay teslim olan kadınlardan değildi.</span></p>

    <p class="duz" xml:lang="tr"><span class="duz1">– Rüya, katilin ikinci kurbanı, diye devam etti Schiffer, gözleri hâlâ not defterindeydi. Cesedi 10 ocakta bulundu.</span></p>

    <p class="duz" xml:lang="tr"><span class="duz1">– Allah rahmet eylesin. (Parmaklarıyla dantelle oynamaya devam ediyordu.) Ama bu konu beni ilgilendirmiyor.</span></p>

    <p class="duz" xml:lang="tr"><span class="duz1">– Aksine hepinizi ilgilendiriyor. Ve benim bilgiye ihtiyacım var.</span></p>

    <p class="duz" xml:lang="tr"><span class="duz1">Sesinin tonu gitgide yükseliyordu, ama Paul bu ilişkide tuhaf bir yakınlık olduğunu hissediyordu. Soruşturmayla hiç ilgisi olmayan, ateş ile buz arasındaki suç ortaklığını andırıyordu.</span></p>

    <p class="duz" xml:lang="tr"><span class="duz1">– Söyleyecek hiçbir şey yok, diye tekrar etti kadın. Mahalle bu olayı da örtbas edecek. Tıpkı diğer olaylar gibi.</span></p>

    <p class="duz" xml:lang="tr"><span class="duz1">Kullandığı kelimeler, sesi, tonlaması Paul’ü, bu kadını daha iyi gözlemlemeye teşvik ediyordu. Turuncu boyalı gözkapaklarının altındaki siyah gözlerini Schiffer’e dikmişti. Paul portakal kabukları içine doldurulmuş çikolata parçalarını düşündü. Ama birden, üstü kapalı gerçeği anladı: Güzin Halman, Schiffer’in evlenmekten son anda vazgeçtiği Türk kadınıydı. Ne olmuştu? Bu hikâye neden aniden yön değiştirmişti?</span></p>

    <p class="duz" xml:lang="tr"><span class="duz1">Kürk tüccarı bir sigara yaktı. Ağız dolusu mavi dumanı bezginlikle dışarı üfledi.</span></p>

    <p class="duz" xml:lang="tr"><span class="duz1">– Ne öğrenmek istiyorsun?</span></p>

    <p class="duz" xml:lang="tr"><span class="duz1">– Mantoları ne zaman teslim ediyordu?</span></p>

    <p class="duz" xml:lang="tr"><span class="duz1">– Gün sonunda.</span></p>

    <p class="duz" xml:lang="tr"><span class="duz1">– Yalnız mı?</span></p>

    <p class="duz" xml:lang="tr"><span class="duz1">– Yalnız. Daima.</span></p>

    <p class="duz" xml:lang="tr"><span class="duz1">– Hangi yoldan gidip geliyordu, biliyor musun?</span></p>

    <p class="duz" xml:lang="tr"><span class="duz1">– Faubourg-Poissonnière Sokağı’ndan. O saatte, çok kalabalıktır, eğer sorun buysa.</span></p>

    <p class="duz" xml:lang="tr"><span class="duz1">Schiffer daha genel sorulara geçti:</span></p>

    <p class="duz" xml:lang="tr"><span class="duz1">– Rüya Berkes Paris’e ne zaman geldi?</span></p>

    <p class="duz" xml:lang="tr"><span class="duz1">– 2001 mayısında. Marius’u görmedin mi?</span></p>

    <p class="duz" xml:lang="tr"><span class="duz1">Schiffer duymazdan geldi:</span></p>

    <p class="duz" xml:lang="tr"><span class="duz1">– Ne tür bir kadındı?</span></p>

    <p class="duz" xml:lang="tr"><span class="duz1">– Bir köylü kadınıydı, ama şehirde de yaşamış.</span></p>

    <p class="duz" xml:lang="tr"><span class="duz1">– Adana’da mı?</span></p>

    <p class="duz" xml:lang="tr"><span class="duz1">– Önce Gaziantep, sonra Adana.</span></p>

    <p class="duz" xml:lang="tr"><span class="duz1">Schiffer ona doğru hafifçe eğildi, bu ayrıntı ilgisini çekmiş gibiydi:</span></p>

    <p class="duz" xml:lang="tr"><span class="duz1">– Peki köken olarak Gaziantepli miydi?</span></p>

    <p class="duz" xml:lang="tr"><span class="duz1">– Sanırım, evet.</span></p>

    <p class="duz" xml:lang="tr"><span class="duz1">Schiffer odanın içinde dolaşmaya başladı, bir yandan da biblolara hafifçe dokunuyordu:</span></p>

    <p class="duz" xml:lang="tr"><span class="duz1">– Okuryazar mıydı?</span></p>

    <p class="duz" xml:lang="tr"><span class="duz1">– Hayır. Ama modern bir kadındı. Geleneklere körü körüne bağlı değildi.</span></p>

    <p class="duz" xml:lang="tr"><span class="duz1">– Paris’te dolaşır mıydı? Dışarı çıkar mıydı? Kulüplere, barlara gider miydi?</span></p>

    <p class="duz" xml:lang="tr"><span class="duz1">– Sana onun modern bir kadın olduğunu söyledim, yoldan çıkmış bir kadın değil. O bir Müslüman’dı. Bunun ne anlama geldiğini en az benim kadar iyi bilirsin. Ayrıca, tek kelime Fransızca bilmezdi.</span></p>

    <p class="duz" xml:lang="tr"><span class="duz1">– Nasıl giyinirdi?</span></p>

    <p class="duz" xml:lang="tr"><span class="duz1">– Bir Batılı gibi. (Sesini yükseltmişti.) Schiffer, sen neyin peşindesin, Allah aşkına?</span></p>

    <p class="duz" xml:lang="tr"><span class="duz1">– Katilin tuzağına nasıl düştüğünü öğrenmeye çalışıyorum. Evinden çıkmayan, kimseyle konuşmayan, herhangi bir eğlence mekânına gitmeyen bir kıza yaklaşmak pek kolay olmasa gerek.</span></p>

    <p class="duz" xml:lang="tr"><span class="duz1">Sorgu bir kısırdöngü halini almıştı. Bir saat önceki aynı sorulara beklenen aynı cevapları alıyorlardı. Paul atölye tarafındaki pencerenin önünde duruyor, tülün arasından aşağı bakıyordu. Türkler oyunlarına devam ediyor; uyuklayan hayvanlar gibi sessizce duran kürklerin üzerinde para el değiştiriyordu.</span></p>

    <p class="duz" xml:lang="tr"><span class="duz1">Schiffer konuşmayı sürdürüyordu:</span></p>

    <p class="duz" xml:lang="tr"><span class="duz1">– Rüya’nın ruh hali nasıldı?</span></p>

    <p class="duz" xml:lang="tr"><span class="duz1">– Diğerleri gibi. “Bedenim burada, ama kalbim orada.” Ülkesine dönmeyi, evlenmeyi, çocuk sahibi olmayı düşünüyordu. Geçici bir hayattı buradaki. Dikiş makinesine bağlı olarak iki odalı bir evde iki başka kadınla birlikte yaşanan bir karınca hayatı.</span></p>

    <p class="duz" xml:lang="tr"><span class="duz1">– Evini paylaştığı diğer iki kadını görmek istiyorum...</span></p>

    <p class="duz" xml:lang="tr"><span class="duz1">Paul artık onları dinlemiyordu. Alt kattaki gidiş gelişleri dikkatle gözlüyordu. Bu hareketlilik ona bir mal değiş tokuşunu, atalardan kalma bir ritüeli anımsatıyordu. Rakam’ın sözleri yeniden kulaklarında çınlamaya başlamıştı:</span></p>

    <p class="duz" xml:lang="tr"><span class="duz1">– Ya sen, sen katil hakkında ne düşünüyorsun?</span></p>

    <p class="duz" xml:lang="tr"><span class="duz1">Bir sessizlik oldu. Bu o kadar uzun sürdü ki Paul yeniden odaya döndü.</span></p>

    <p class="duz" xml:lang="tr"><span class="duz1">Güzin ayağa kalkmış, pencereden damları seyrediyordu. Yerinden hiç kımıldamadan mırıldandı:</span></p>

    <p class="duz" xml:lang="tr"><span class="duz1">– Ben... ben daha çok bunun siyasî bir yanı olduğunu düşünüyorum.</span></p>

    <p class="duz" xml:lang="tr"><span class="duz1">Schiffer, kadına doğru yaklaştı:</span></p>

    <p class="duz" xml:lang="tr"><span class="duz1">– Ne demek istiyorsun?</span></p>

    <p class="duz" xml:lang="tr"><span class="duz1">Güzin birden çark etti:</span></p>

    <p class="duz" xml:lang="tr"><span class="duz1">– Bu iş, sıradan bir katilin basit çıkarlarının çok üzerinde olabilir.</span></p>

    <p class="duz" xml:lang="tr"><span class="duz1">– Güzin, Tanrı aşkına, bana anlat.</span></p>

    <p class="duz" xml:lang="tr"><span class="duz1">– Anlatacak bir şey yok. Mahalle korku içinde ve ben de bu kuralın dışına çıkma niyetinde değilim. Sana yardım edecek kimse bulamayacaksın.</span></p>

    <p class="duz" xml:lang="tr"><span class="duz1">Paul ürperdi. Geçen gece kâbusunda gördüğü, tüm mahalleyi boyunduruğu altında tutan Moloh, hiç olmadığı kadar gerçek gelmeye başlamıştı Paul’e. Taştan bir tanrı, Küçük Türkiye’nin mahzenlerinde, derme çatma evlerinde av peşinde koşuyordu. “Teyze” devam etti:</span></p>

    <p class="duz" xml:lang="tr"><span class="duz1">– Görüşme sona erdi, Schiffer.</span></p>

    <p class="duz" xml:lang="tr"><span class="duz1">Polis not defterini cebine soktu ve hiç üstelemeden geri adım attı. Paul aşağıda yürütülen pazarlıklara son bir kez daha baktı.</span></p>

    <p class="duz" xml:lang="tr"><span class="duz1">İşte o anda onu fark etti.</span></p>

    <p class="duz" xml:lang="tr"><span class="duz1">Bir alıcı –siyah bıyıklı ve mavi Adidas ceketli– ambara giriyordu, kucağında karton bir kutu vardı. Bakışlarını istemdışı olarak asmakata doğru çevirdi. Paul’ü fark edince yüz ifadesi donup kaldı.</span></p>

    <p class="duz" xml:lang="tr"><span class="duz1">Adam elindeki yükü bıraktı, askıların yanında duran bir işçiye bir şeyler söyledi, sonra kapıya doğru geri geri gitti. Paul’ün sezgilerini teyit etmek için asmakata son bir kez daha baktı: korkuyla.</span></p>

    <p class="duz" xml:lang="tr"><span class="duz1">İki polis alt salona indi; Schiffer kendini tutamadı.</span></p>

    <p class="duz" xml:lang="tr"><span class="duz1">– Bu kancık canımı sıkıyor, yaptığı imalar beni delirtiyor. Fahişe. Hepsi kaçık. Hepsi deli...</span></p>

    <p class="duz" xml:lang="tr"><span class="duz1">Paul adımlarını sıklaştırdı ve kapı eşiğine ulaştı. Merdiven boşluğuna doğru bir göz attı: esmer bir el gördü tırabzanda. Adam son hızla kaçıyordu.</span></p>

    <p class="duz" xml:lang="tr"><span class="duz1">Paul, Schiffer’e doğru seslendi, sahanlığa henüz ulaşmıştı.</span></p>

    <p class="duz" xml:lang="tr"><span class="duz1">– Gelin. Çabuk.</span></p>
  </div>
</body>
</html>