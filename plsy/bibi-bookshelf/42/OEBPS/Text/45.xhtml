<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>45.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x45">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">45</span></h1>

    <p class="duz" xml:lang="tr"><span class="duz1">Sainte-Anne Hastanesi, saat 21.</span></p>

    <p class="duz" xml:lang="tr"><span class="duz1">Burayı çok iyi tanıyordu. Yüksek taş duvarlarla çevrili; Broussais Sokağı’na bakan küçük bir kapısı olan; çok geniş bir arazi üzerine kurulmuş bir hastaneydi. Çeşitli bloklardan ve pavyonlardan oluşan hastane yüzyılların ve bu yüzyıllara ait farklı mimarî üslupların bir karışımıydı. Delilerin yaşadığı bir evrenin üzerine sürgülenmiş gerçek bir kale.</span></p>

    <p class="duz" xml:lang="tr"><span class="duz1">Yine de bu gece, kale, önceki kadar güvenli gözükmüyordu. İlk binalardan itibaren afişler düşünceleri açıkça ortaya koyuyordu: “TAM GÜVENLİK İÇİN GREV”, “İŞ YA DA ÖLÜM”. Biraz daha ileride başka bez afişler göze çarpıyordu: “FAZLA MESAİYE HAYIR”, “KANDIRMACA İSTEMİYORUZ”, “TATİL GÜNLERİMİZ ÇALINIYOR”...</span></p>

    <p class="duz" xml:lang="tr"><span class="duz1">Hastalarının özgürce dolaşmasına izin veren, Paris’in en büyük akıl hastalıkları hastanesi düşüncesi bile Schiffer’i eğlendiriyordu. Delilerle dolu bir yer, hastaların bir gece vakti doktorların yerine geçtiği bir hastane düşünüyordu. Ama içeri girince, bir hayalet şehirle karşılaştı, in cin top oynuyordu.</span></p>

    <p class="duz" xml:lang="tr"><span class="duz1">Nöroşirürji ve nöroloji servisleri boyunca kırmızı levhaları takip etti, geçerken koridorların isimleri dikkatini çekti. “Guy de Maupassant” koridorunu bitirmiş, şimdi “Edgar Allan Poe” yolunda ilerliyordu. Bunun hastane yönetiminin bir mizah anlayışı olup olmadığını düşündü. Maupassant ölmeden önce uzun bir süre akıl hastanesinde kalmıştı,</span> <span class="italik">Kara Kedi</span><span class="duz1">’nin yazarı bir alkolikti ve ölürken akıl sağlığı yerinde değildi. Komünist şehirlerde, caddelerin adları “Karl Marx” veya “Pablo Neruda” olurdu. Sainte-Anne Hastanesi’nde ise koridorlar ünlü delilerin adlarını taşıyordu.</span></p>

    <p class="duz" xml:lang="tr"><span class="duz1">Schiffer gülümsedi, bugüne kadar hep tuttuğunu koparan, sert polis rolünü oynamaya çaba sarf etmişti, ama onun da korkuları olmuştu.</span></p>

    <p class="duz" xml:lang="tr"><span class="duz1">Cezayir dönüşü, bu binalardan birinde kalmıştı, o zamanlar yirmi yaşında vardı yoktu. Savaş sendromu teşhisiyle. Birkaç ay burada yaşamış, halüsinasyonlarla kovalamaca oynamış, intihar düşüncesi beynini kemirmişti. Cezayir’de, Harekât Koruma Birliği’nde birlikte çalıştığı başka arkadaşları da benzer hezeyanları yaşamıştı. Lille’li genç bir çocuk hatırlıyordu, evine döndükten hemen sonra kendini asmıştı. Bretagne’lı bir başkası da, ailesinin çiftliğinde baltayla sağ elini kesmişti; elektrot bağladığı, kafaları ensesinden tutup suya bastırdığı elini.</span></p>

    <p class="duz" xml:lang="tr"><span class="duz1">Acil servis bomboştu.</span></p>

    <p class="duz" xml:lang="tr"><span class="duz1">Grena karolarla kaplı kare biçimli bir salondu. Bir kan portakalının etli kısmını andırıyordu. Schiffer zile bastı, yaşlı bir hemşirenin geldiğini gördü: kuşakla bağlanmış beyaz bir önlük, topuz yapılmış saçlar ve çift odaklı gözlükler.</span></p>

    <p class="duz" xml:lang="tr"><span class="duz1">Kadın, Schiffer’in hırpanî görüntüsü karşısında yüzünü buruşturdu, ama yaşlı polis seri bir hareketle kimlik kartını gösterdi ve niçin burada olduğunu açıkladı. Kadın, tek kelime etmeden Doktor Jean-François Hirsch’i bulmaya gitti.</span></p>

    <p class="duz" xml:lang="tr"><span class="duz1">Duvara raptedilmiş koltuklardan birine oturdu. Fayans kaplı duvarlar içini karartmıştı sanki. Tüm çabasına rağmen, beyninin derinliklerinden açığa çıkmaya başlayan hatıralarına engel olmayı başaramıyordu.</span></p>

    <p class="duz-sagdan-blok" xml:lang="tr"><span class="serifsiz">1960</span></p>

    <p class="duz" xml:lang="tr"><span class="duz1">“İstihbarat ajanı” olmak için gemiden Cezayir’de indiğinde ne tehlikeli görevlerden kaçmayı ne iş stresini alkolle yenmeyi ne de sakinleştirici ilaçlara başvurmayı düşünmüştü. Tam tersine, gece gündüz demeden verilen her görevi yerine getirmiş, kaderinin çizdiği yolda inançla yürümüştü. Savaş, onu seçimini yapmaya zorlamıştı; hangi tarafta olacaktı. Artık ne vazgeçebilir ne de geri dönebilirdi. Her şey için çok geçti, burada kalacak ya da beynine bir kurşun sıkacaktı.</span></p>

    <p class="duz" xml:lang="tr"><span class="duz1">Gece gündüz işkence yaptı. Önce klasik yöntemlerle: yumruk, elektrik şoku, suya daldırma. Sonra kendi tekniklerini geliştirdi. Başlarına kukuleta geçirdiği esirleri şehir dışına götürüp kurşuna dizecekmiş gibi yapıyor, şakaklarına silah dayadığı adamların korkudan altlarına doldurmalarını seyrediyordu. Asit kokteylleri hazırlıyor, bunları huniyle zor kullanarak tutsakların gırtlaklarına akıtıyordu. Farklı işkence yöntemleri uygulamak için hastaneden tıbbî malzemeler de çalmıştı, lavman pompasını burun deliklerine su enjekte etmekte kullanıyordu...</span></p>

    <p class="duz" xml:lang="tr"><span class="duz1">Bir heykeltıraş gibi korkuya biçim veriyor, onu yontuyor, farklı şekillere sokuyordu, ama şiddeti azalmıyor hep artıyordu. Hem onları güçten düşürmek hem de kanlarını saldırı kurbanlarına vermek için esirlerden kan aldığı da oluyor, bu ona tuhaf bir coşku veriyordu.</span></p>

    <p class="duz" xml:lang="tr"><span class="duz1">Kendini, yaşama ve ölme hakkını elinde tutan bir tanrı gibi hissediyordu. Kimi kez, sorgu odasında kendi kendine gülüyor, parmaklarına bulanan kanı büyük bir zevkle seyrediyordu; sahip olduğu güç gözlerini kamaştırmıştı.</span></p>

    <p class="duz" xml:lang="tr"><span class="duz1">Bir ay sonra Fransa’ya geri gönderildi, hiç konuşamıyordu. Çenesi kilitlenmişti: tek kelime söyleyemiyordu. Onu Sainte-Anne’a, savaş nedeniyle ruhsal travma geçirmiş hastaların bulunduğu binaya yatırdılar. Burası, koridorlarında inlemelerin eksik olmadığı bir yerdi, her yemek aynı masayı paylaştığı birinin kusması nedeniyle yarım kalıyordu.</span></p>

    <p class="duz" xml:lang="tr"><span class="duz1">Schiffer hiç konuşmuyor, korku içinde yaşıyordu. Bahçede dolaşırken yönünü şaşırıyor, nerede olduğunu bilmiyordu, diğer hastaları işkence yaptığı tutuklular sanıyordu. Koridorda yürürken “kurbanları tarafından fark edilmemek” için duvara yapışıyordu.</span></p>

    <p class="duz" xml:lang="tr"><span class="duz1">Geceleri, kâbuslar halüsinasyonların yerini alıyordu. İskemleye bağlanmış çıplak adamlar; verilen elektrik nedeniyle alev alan taşaklar; lavabolara şiddetle çarpılarak kırılan çeneler; şırıngayla su püskürtülen, kan içindeki burunlar... Aslında bunlar birer hayal değil, geçmişin hatıralarıydı. Özellikle baş aşağı astıktan sonra tekmeleyerek beynini dağıttığı adamın görüntüsü gözünün önünden gitmiyordu. Ve her gece ter içinde uyanıyor, parçalanan beynin her tarafa sıçradığını düşünüyordu. Odasının içini dikkatle inceliyor ve yumuşak duvarları, küveti, orta masanın üzerindeki ANGRC 9 radyoyu görüyordu.</span></p>

    <p class="duz" xml:lang="tr"><span class="duz1">Doktorlar ona bu tip hatıraları engellemenin imkânsız olduğunu söylemişlerdi. Tam tersine korkusuzca onlara meydan okumalı, her gün belli bir süre onların üstünde yoğunlaşmalıydı. Bu onun karakterine uygun bir stratejiydi. O mücadeleden kaçacak biri değildi; artık hayaletlerle dolu bahçede dolaşırken korkmayacaktı.</span></p>

    <p class="duz" xml:lang="tr"><span class="duz1">Orduya istifasını verdi ve sivil hayata atıldı.</span></p>

    <p class="duz" xml:lang="tr"><span class="duz1">Geçmişteki psikiyatrik rahatsızlığını saklayarak, ama askerî başarılarını ve çavuş rütbesini ön plana çıkararak polis olmak için başvurdu. Siyasî durum onun lehineydi. Paris’te OAS’ın<a class="calibre1" href="#footnote-231-1" id="footnote-231-1-backlink">[1]</a> saldırıları artmıştı. Teröristlerle mücadele etmek için adama ihtiyaç vardı. Ve tabiî iyi koku alacak bir burna da... Bu işlerde tecrübe sahibiydi. Hemen sokaklardaki başarısı kendini gösterdi. Yöntemleri de. Kimsenin yardımı olmadan, tek başına çalışıyor ve amacına ulaşıyordu. İstediğini söke söke elde ediyordu.</span></p>

    <p class="duz" xml:lang="tr"><span class="duz1">Bütün hayatı mesleği olmuştu. Daima kendisiyle ve sadece kendisi hakkında bahse giriyordu. Yasaların ve insanların üstündeydi. Kendi yasaları vardı, kendi adaletini uygulama hakkına sahipti. Bir tür evrensel sözleşme yapmıştı: parolası dünyanın pislikleriyle savaşmaktı.</span></p>

    <p class="duz" xml:lang="tr"><span class="duz1">– Ne istemiştiniz?</span></p>

    <p class="duz" xml:lang="tr"><span class="duz1">Duyduğu sesle irkildi. Ayağa kalktı ve karşısındaki adamı tepeden tırnağa süzdü.</span></p>

    <p class="duz" xml:lang="tr"><span class="duz1">Jean-François Hirsch çok uzun boylu –bir seksenin üstünde– ve zayıf bir adamdı. Uzun kolları, iri elleri vardı. İnce uzun vücudunu dengede tutmaya yarayan iki ağırlık gibi diye düşündü Schiffer. Kıvırcık, kahverengi saçlarla süslü, güzel bir başı vardı. Başka bir denge unsuru diye aklından geçirdi... Üzerine beyaz önlük yerine kalın keçe bir palto giymişti. Anlaşılan çıkmak üzereydi.</span></p>

    <p class="duz" xml:lang="tr"><span class="duz1">Schiffer kimliğini göstermeden kendini tanıttı:</span></p>

    <p class="duz" xml:lang="tr"><span class="duz1">– Jean-Louis Schiffer, kıdemli teğmen. Size sormak istediğim birkaç soru var. Sadece birkaç dakikanızı alır.</span></p>

    <p class="duz" xml:lang="tr"><span class="duz1">– Çıkmam gerekiyor. Geç bile kaldım. Soracaklarınız yarını bekleyemez mi?</span></p>

    <p class="duz" xml:lang="tr"><span class="duz1">Sesinde de farklı bir ağırlık vardı. Ciddi. Kararlı. Sert.</span></p>

    <p class="duz" xml:lang="tr"><span class="duz1">– Üzgünüm, dedi polis. Önemli bir konu.</span></p>

    <p class="duz" xml:lang="tr"><span class="duz1">Doktor, Schiffer’i şöyle bir süzdü. Nane kokusu aralarında soğuk bir paravan gibiydi. Hirsch derin bir iç çekti ve duvara rapt-edilmiş koltuklardan birine oturdu.</span></p>

    <p class="duz" xml:lang="tr"><span class="duz1">– Neyle ilgili?</span></p>

    <p class="duz" xml:lang="tr"><span class="duz1">Schiffer ayakta durmayı tercih etti:</span></p>

    <p class="duz" xml:lang="tr"><span class="duz1">– 14 kasım 2001’de muayene ettiğiniz bir Türk işçi kadın hakkında. Yüzbaşı Christophe Beauvanier tarafından sabahın erken saatlerinde getirilmişti.</span></p>

    <p class="duz" xml:lang="tr"><span class="duz1">– Evet?</span></p>

    <p class="duz" xml:lang="tr"><span class="duz1">– Bu olayda, yöntem açısından bazı eksiklikler olduğunu düşünüyoruz.</span></p>

    <p class="duz" xml:lang="tr"><span class="duz1">– Tam olarak hangi bölümdensiniz?</span></p>

    <p class="duz" xml:lang="tr"><span class="duz1">– İç Güvenlik Soruşturma Bürosu. Bölümler Genel Müfettişliği.</span></p>

    <p class="duz" xml:lang="tr"><span class="duz1">– Sizi şimdiden uyarayım. Yüzbaşı Beauvanier hakkında hiçbir şey söylemeyeceğim. Meslekî ahlak veya meslek sırrı, size bir şey ifade ediyor mu?</span></p>

    <p class="duz" xml:lang="tr"><span class="duz1">Doktor soruşturma sebebini yanlış anlamıştı. Kuşkusuz, uyuşturucu sorunu olan “Bay Delikanlı”ya bunun üstesinden gelmesi konusunda yardımcı oluyordu. Schiffer en etkileyici ses tonuyla konuştu:</span></p>

    <p class="duz" xml:lang="tr"><span class="duz1">– Benim soruşturmamın Christophe Beauvanier’yle ilgisi yok. Ona metadon tedavisi uyguluyor olmanız beni zerre kadar alakadar etmiyor.</span></p>

    <p class="duz" xml:lang="tr"><span class="duz1">Doktor kaşlarını kaldırdı –Schiffer onu gördü– sonra yumuşadı:</span></p>

    <p class="duz" xml:lang="tr"><span class="duz1">– Ne öğrenmek istiyorsunuz?</span></p>

    <p class="duz" xml:lang="tr"><span class="duz1">– Şu Türk işçi kadın. Onu buradan alıp götüren polislerle ilgileniyorum.</span></p>

    <p class="duz" xml:lang="tr"><span class="duz1">Doktor bacak bacak üstüne attı ve pantolonunun kırışıklığını düzeltti:</span></p>

    <p class="duz" xml:lang="tr"><span class="duz1">– Kız hastaneye kabul edildikten yaklaşık dört saat sonra geldiler. Ellerinde nakil emir kâğıdı, sınırdışı edilmesi için mahkeme kararı vardı. Her şey son derece kurallara uygundu. Hatta fazlasıyla diyebilirim.</span></p>

    <p class="duz" xml:lang="tr"><span class="duz1">– Fazlasıyla mı?</span></p>

    <p class="duz" xml:lang="tr"><span class="duz1">Kâğıtlar mühürlenmiş, imzalanmıştı. Doğrudan İçişleri Bakanlığı’ndan geliyordu. Tüm bunlar sabahın 10’unda oluyordu. Bu kadar sıradan bir iş için bir yığın resmî kâğıt, görülmüş şey değil.</span></p>

    <p class="duz" xml:lang="tr"><span class="duz1">– Bana kızdan bahsedin.</span></p>

    <p class="duz" xml:lang="tr"><span class="duz1">Hirsch ayakkabılarının burnuna baktı. Düşüncelerini toparlıyordu.</span></p>

    <p class="duz" xml:lang="tr"><span class="duz1">– Geldiğinde vücut ısısının normalin altında olduğunu düşündüm. Titriyordu. Soluk soluğaydı. Muayene ettikten sonra ateşinin normal olduğunu anladım. Solunum sisteminde de herhangi bir rahatsızlık yoktu. Semptomların sebebi histeriydi.</span></p>

    <p class="duz" xml:lang="tr"><span class="duz1">– Ne söylemek istiyorsunuz?</span></p>

    <p class="duz" xml:lang="tr"><span class="duz1">Doktor gülümsedi:</span></p>

    <p class="duz" xml:lang="tr"><span class="duz1">– Fiziksel belirtiler vardı, ama en ufak bir fizyolojik sebep yoktu. Her şey buradan kaynaklanıyordu. (İşaretparmağını şakağına koydu.) Kafadan. Bu kadın psikolojik bir şok yaşamıştı. Vücudu da buna tepki vermişti.</span></p>

    <p class="duz" xml:lang="tr"><span class="duz1">– Size göre, bu nasıl bir şok olabilir?</span></p>

    <p class="duz" xml:lang="tr"><span class="duz1">– Şiddetli bir korku. Dış etkenli bir korkunun tipik özelliklerini gösteriyordu. Yapılan kan tahlili de bunu doğruladı. Kana önemli miktarda hormon salgılanmış olduğunu tespit ettik. Belirgin miktarda kortizol artışı vardı. Tüm bunlar sizin için biraz fazla teknik olabilir...</span></p>

    <p class="duz" xml:lang="tr"><span class="duz1">Yeniden kibirli kibirli gülümsedi.</span></p>

    <p class="duz" xml:lang="tr"><span class="duz1">Bu herif havalı tavırlarıyla Schiffer’i sinirlendirmeye başlamıştı. Adam sanki bunu hissetti ve normal bir ses tonuyla konuşmasına devam etti:</span></p>

    <p class="duz" xml:lang="tr"><span class="duz1">– Bu kadının yaşadıkları onda şiddetli bir strese neden olmuş. Ruhsal bir travmadan bile söz edilebilir. Savaş sonrası bazı askerlerde görülen semptomlara benziyordu. Nedensiz paraliziler, ani soluk tıkanmaları, kekelemeler, bu tip...</span></p>

    <p class="duz" xml:lang="tr"><span class="duz1">– Biliyorum. Bana kızı tarif edin. Yani fiziksel olarak, demek istiyorum.</span></p>

    <p class="duz" xml:lang="tr"><span class="duz1">– Siyah saçlı. Çok solgun. Çok zayıf, anoreksi sınırında. Saçları Kleopatra gibi. Güzelliğini maskelemeyen, aksine onu daha da çekici kılan sert bir vücut yapısı. Bir bakıma... oldukça cazibeli bir kadın.</span></p>

    <p class="duz" xml:lang="tr"><span class="duz1">Schiffer kadını kafasında şekillendirmeye başlıyordu. İçgüdüsel olarak onun basit bir işçi kadın olmadığını düşünüyordu. Ne de sıradan bir tanık.</span></p>

    <p class="duz" xml:lang="tr"><span class="duz1">– Ona tedavi uyguladınız mı?</span></p>

    <p class="duz" xml:lang="tr"><span class="duz1">– Önce teskin edici bir iğne yaptım. Kasları gevşemişti. Gülmeye, anlaşılmaz şeyler söylemeye başladı. Tam bir geçici delilik durumu. Cümlelerinin hiçbir anlamı yoktu.</span></p>

    <p class="duz" xml:lang="tr"><span class="duz1">– Ama Türkçe’ydi, değil mi?</span></p>

    <p class="duz" xml:lang="tr"><span class="duz1">– Hayır. Fransızca konuşuyordu. Sizin ve benim gibi.</span></p>

    <p class="duz" xml:lang="tr"><span class="duz1">Aklına çılgınca bir fikir gelmişti. Ama soğukkanlılığını kaybetmemek için bunu daha sonraya sakladı.</span></p>

    <p class="duz" xml:lang="tr"><span class="duz1">– Size ne gördüğünü söyledi mi? Hamamda olanlardan bahsetti mi?</span></p>

    <p class="duz" xml:lang="tr"><span class="duz1">– Hayır. Anlaşılmaz kelimeler, yarım yarım cümleler söylüyordu.</span></p>

    <p class="duz" xml:lang="tr"><span class="duz1">– Mesela?</span></p>

    <p class="duz" xml:lang="tr"><span class="duz1">– Kurtların yanıldığını söyledi. Evet, yanıldığını... Kurtlardan bahsediyordu. Yanlış kızı kaçırdıklarını tekrar edip duruyordu. Anlaşılmaz.</span></p>

    <p class="duz" xml:lang="tr"><span class="duz1">Schiffer’in beyninde bir flaş çaktı. Düşünceleri gitgide ağırlık kazanıyordu. Bu kız hamama gelen davetsiz misafirlerin Bozkurtlar olduğunu nasıl anlamıştı? Yanlış kızı kaçırdıklarını nereden biliyordu? Bunun tek bir cevabı vardı: gerçek av kendisiydi.</span></p>

    <p class="duz" xml:lang="tr"><span class="duz1">Öldürmek için aradıkları kadın Sema Gökalp’tı.</span></p>

    <p class="duz" xml:lang="tr"><span class="duz1">Schiffer artık kolaylıkla parçaları yerine oturtuyordu. Katiller tüyo almıştı: aradıkları kişi, geceleri Talat Gürdilek’in hamamında çalışıyordu. Atölyeyi basmışlar ve ellerindeki fotoğrafa benzeyen ilk kadını kaçırmışlardı: Zeynep Turna’yı. Ama hata yapmışlardı; aradıkları kızıl saçlı asıl kadın, bir önlem olarak saçlarını siyaha boyamıştı.</span></p>

    <p class="duz" xml:lang="tr"><span class="duz1">Aklına başka bir fikir geldi. Cebinden robot resmi çıkardı.</span></p>

    <p class="duz" xml:lang="tr"><span class="duz1">– Kız, bu fotoğraftakine benziyor muydu?</span></p>

    <p class="duz" xml:lang="tr"><span class="duz1">Adam resme doğru yaklaştı:</span></p>

    <p class="duz" xml:lang="tr"><span class="duz1">– Pek değil. Neden?</span></p>

    <p class="duz" xml:lang="tr"><span class="duz1">Schiffer cevap vermeden resmi cebine koydu.</span></p>

    <p class="duz" xml:lang="tr"><span class="duz1">İkinci bir flaş. Tezi bir kez daha doğrulanıyordu. Sema Gökalp –bu ismin ardına saklanan kadın– uzun zaman önce metamorfoza uğramıştı; yüzünü değiştirtmişti. Estetik ameliyat yaptırtmıştı. Bir şeylerden kaçıp kurtulmak isteyenlerin başvurduğu klasik yöntem. Özellikle de suç dünyasında. Sonra basit bir işçi kadın olarak Mavi Kapı’da çalışmaya başlamıştı. Ama neden Paris’te kalmıştı.</span></p>

    <p class="duz" xml:lang="tr"><span class="duz1">Birkaç saniye boyunca kendini Türk’ün yerine koydu. 13 kasım 2001 gecesi kar başlıklı Kurtlar’ın atölyeyi bastığını görünce, her şeyin bittiğini düşündü. Ama katiller doğrudan iş arkadaşına yönelmişti. Bu kızıl saçlı kadın onun eski haline benziyordu...</span> <span class="italik">Bu kadının yaşadıkları onda şiddetli bir strese neden olmuş.</span> <span class="duz1">Bu söylenebilecek en hafif şeydi.</span></p>

    <p class="duz" xml:lang="tr"><span class="duz1">– Başka şeyler de anlattı mı? diye sordu. Hatırlamaya çalışın.</span></p>

    <p class="duz" xml:lang="tr"><span class="duz1">– Sanırım... (Bacaklarını uzattı ve bu kez gözlerini ayakkabılarının bağlarına dikti.) Sanırım tuhaf bir geceden bahsetti. Dört hilalin parladığı tuhaf bir gece. Ayrıca siyah paltolu bir adamdan da söz etti.</span></p>

    <p class="duz" xml:lang="tr"><span class="duz1">Eğer son bir kanıt daha gerekiyorsa, işte o da buydu. Türkler bu sembolün ne anlama geldiğini biliyordu. Tezi gerçeğe dönüşüyordu.</span></p>

    <p class="duz" xml:lang="tr"><span class="duz1">Artık bu avın kim olduğunu anlamıştı.</span></p>

    <p class="duz" xml:lang="tr"><span class="duz1">Ve Türk mafyasının neden onun üzerine Kurtlarını saldığını.</span></p>

    <p class="duz" xml:lang="tr"><span class="duz1">– Ertesi sabah hastaneye gelen polislerden bahsedin, dedi, heyecanını kontrol etmeye çalışarak. Onu götürürlerken bir şey söylediler mi?</span></p>

    <p class="duz" xml:lang="tr"><span class="duz1">– Hayır. Sadece izin belgelerini gösterdiler.</span></p>

    <p class="duz" xml:lang="tr"><span class="duz1">– Görünümleri nasıldı?</span></p>

    <p class="duz" xml:lang="tr"><span class="duz1">– İriyarı adamlardı. Pahalı elbiseleri vardı. Korumalara benziyorlardı.</span></p>

    <p class="duz" xml:lang="tr"><span class="duz1">Philippe Charlier’nin köpekleri. Kızı nereye götürmüşlerdi? Merkez hapishaneye mi? Ülkesine mi göndermişlerdi? Terörle Mücadele Bürosu, Sema Gökalp’ın gerçek kimliğini biliyor muydu? Hayır, bu konuda herhangi bir risk yoktu. Bu kaçırma olayının ve bu sırrın ardında başka sebepler olmalıydı.</span></p>

    <p class="duz" xml:lang="tr"><span class="duz1">Doktoru selamladı, kırmızı karolu holü geçti, sonra bir anda durdu ve geri döndü:</span></p>

    <p class="duz" xml:lang="tr"><span class="duz1">– Sema’nın hâlâ Paris’te olduğunu düşünürsek, onu nerede arardınız?</span></p>

    <p class="duz" xml:lang="tr"><span class="duz1">– Bir tımarhanede.</span></p>

    <p class="duz" xml:lang="tr"><span class="duz1">– Aşırı heyecanını yenmiş, psikolojik olarak rahatlamış olamaz mı?</span></p>

    <p class="duz" xml:lang="tr"><span class="duz1">Doktor artık açılmıştı:</span></p>

    <p class="duz-son-paragraf" xml:lang="tr"><span class="duz1">– Size iyi anlatamadım. Bu kadın korkmamıştı. Bizzat terörün kendisiyle burun buruna gelmişti. Normal bir insanın tahammül edebileceği eşiği geçmişti.</span></p>

    <div class="generated-style">
      <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">“Cezayir Fransızlarındır” görüşünü savunan ve sivillere karşı acımasız terör eylemleri yapan örgüt, Gizli Ordu Örgütü. (ç.n.)</span></p>
    </div>
  </div>
</body>
</html>