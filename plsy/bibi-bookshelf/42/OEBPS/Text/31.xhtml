<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>31.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x31">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">31</span></h1>

    <p class="duz" xml:lang="tr"><span class="duz1">La Pitié-Salpêtrière Hastanesi’nin biyolojik araştırma ünitesi tıp fakültesi binasının içindeydi. Burası altı katlı, yüzlerce penceresi olan, laboratuvar sayısıyla insanı şaşkınlığa düşüren uzun bir bloktu.</span></p>

    <p class="duz" xml:lang="tr"><span class="duz1">60’lı yılların karakteristik özelliklerini taşıyan bu bina, Mathilde’e eğitim gördüğü üniversiteleri ve hastaneleri hatırlatıyordu. Bu tür yerlere karşı daima özel bir duyarlılığı vardı, ama bu mimarî tipi asla bilgiyle, bilimle, otoriteyle bağdaşmıyordu.</span></p>

    <p class="duz" xml:lang="tr"><span class="duz1">Ana kapıya doğru yürüdüler. Ayak sesleri kaldırımda yankılanıyordu. Mathilde giriş kodunu tuşladı. İçerisi soğuk ve karanlıktı. Geniş bir holü geçtiler ve sol taraftaki, para kasasını andıran çelik asansöre ulaştılar.</span></p>

    <p class="duz" xml:lang="tr"><span class="duz1">Bu yağ kokulu yük asansöründe, Mathilde bir bilgi kulesinde, bilim katları boyunca yukarı çıkıyormuş hissine kapıldı. Yaşına, tecrübesine rağmen onun için bir tapınak olan bu tür yerlerde kendini hep ezik hissediyordu. Burası kutsal bir yerdi.</span></p>

    <p class="duz" xml:lang="tr"><span class="duz1">Asansör yükselmeye devam ediyordu. Anna bir sigara yaktı. Yanan sigaranın çıtırtısı Mathilde’in hislerini biraz daha yoğunlaştırdı. Himayesi altına aldığı genç kadına, önceki yıllardan birinde gelen kızının unuttuğu bir gece elbisesini vermişti. İki kadın da hem aynı boydaydı ve hem de aynı rengi seviyordu: siyah.</span></p>

    <p class="duz" xml:lang="tr"><span class="duz1">Anna’nın üzerinde şimdi belden oturan, dar ve uzun kollu kadife bir manto, ipek bir pantolon, ayağındaysa parlak ayakkabılar vardı. Bu gece elbisesi onu yas tutan genç bir kadın gibi gösteriyordu.</span></p>

    <p class="duz" xml:lang="tr"><span class="duz1">Beşinci katta, nihayet asansörün kapıları açıldı. İki yanında mat camlı kapılar bulunan, kırmızı karolu bir koridora çıktılar. Koridorun ucundan belli belirsiz bir ışık sızıyordu. İlerlediler.</span></p>

    <p class="duz" xml:lang="tr"><span class="duz1">Mathilde, vurmadan kapıyı açtı. Profesör Alain Veynerdi onları bekliyordu, beyaz fayanstan bir tezgâhın yanında ayaktaydı.</span></p>

    <p class="duz" xml:lang="tr"><span class="duz1">Ufak tefek, altmışlı yaşlarda, diri görünümlü, bir Hintli gibi koyu tenli ve bir papirüs gibi kuruydu. Tertemiz beyaz önlüğünün altındaki takım elbisesinin de kusursuz olduğunu tahmin etmek zor değildi. Elleri manikürlüydü; tırnakları teninden daha açık renkteydi, parmakların ucuna tutturulmuş küçük sedef pullara benziyordu; jöleli gri saçları özenle arkaya doğru taranmıştı.</span> <span class="italik">Tenten</span> <span class="duz1">çizgi romanından fırlamış renkli figürleri çağrıştırıyordu. Boynundaki papyon, gizemli bir mekanizmanın kurulmaya hazır anahtarı gibi parlıyordu.</span></p>

    <p class="duz" xml:lang="tr"><span class="duz1">Mathilde onları tanıştırdı ve biyoloğa telefonda söylediği yalanları bir kez daha tekrar etti. Anna, yaklaşık sekiz ay önce bir araba kazası geçirmişti. Arabası alev almış, bütün kâğıtları yanmış, belleği silinmişti. Yüzündeki yaraların iyileştirilmesi için önemli bir cerrahî müdahalede bulunulmuştu. Ama kimliği gizemini hâlâ koruyordu.</span></p>

    <p class="duz" xml:lang="tr"><span class="duz1">Hikâye fazla inandırıcı değildi, ama Veynerdi için gerçeğin ne olduğunun bir önemi yoktu. Onu Anna’nın vakasının bilimsel yanı ilgilendiriyordu.</span></p>

    <p class="duz" xml:lang="tr"><span class="duz1">Metal masayı işaret etti:</span></p>

    <p class="duz" xml:lang="tr"><span class="duz1">– Derhal başlayabiliriz.</span></p>

    <p class="duz" xml:lang="tr"><span class="duz1">– Bekleyin, diye karşı çıktı Anna. Bana ne yapacağınızı söylemeniz gerekiyor sanırım, değil mi?</span></p>

    <p class="duz" xml:lang="tr"><span class="duz1">Mathilde, Veynerdi’ye döndü:</span></p>

    <p class="duz" xml:lang="tr"><span class="duz1">– Profesör, ona açıklayın lütfen.</span></p>

    <p class="duz" xml:lang="tr"><span class="duz1">Adam, genç kadına baktı:</span></p>

    <p class="duz" xml:lang="tr"><span class="duz1">– Korkarım sizi bir dizi anatomik muayeneden geçirmemiz gerekecek.</span></p>

    <p class="duz" xml:lang="tr"><span class="duz1">– Bana tepeden bakmayı bırakın.</span></p>

    <p class="duz" xml:lang="tr"><span class="duz1">Profesör belli belirsiz gülümsedi, yüzü hafifçe ekşimişti.</span></p>

    <p class="duz" xml:lang="tr"><span class="duz1">– İnsan vücudunu oluşturan öğeler kendine özgü bir çevrime göre yenilenirler. Alyuvarlar yüz yirmi günde yeniden çoğalır. Deri beş gün içinde tamamen değişir. Bağırsakların iç çeperinin yenilenmesi ise sadece kırk sekiz saat sürer. Bununla birlikte, bu sürekli yeniden oluşum süreci boyunca, bağışıklık sistemi içindeki bazı hücreler, dış öğelerle olan temasın izlerini uzun süre korur. Bunlara bellekli hücreler ya da bağışıklık belleği denir.</span></p>

    <p class="duz" xml:lang="tr"><span class="duz1">Sesi sigara içen bir insanın sesi gibi çatallı ve boğuktu, bakımlı görünümüyle uyuşmuyordu.</span></p>

    <p class="duz" xml:lang="tr"><span class="duz1">– Bir antijenle ikinci kez temas ettiğinde bu hücreler, bir önceki saldırıda edindiği savunma moleküllerini harekete geçirirler. Yenilenmeleri sırasında bu savunma mekanizmasını da aktarırlar. İsterseniz buna, bir tür biyolojik bellek diyebilirsiniz. İnsan vücudunun bir kez bile patojen etkenle temas etmesi, bu hücrelerin yıllar boyu etkisini sürdürecek koruyucu molekülleri üretmesi için yeterlidir. Bir hastalık için geçerli olan bu sistem, dışarıdan gelebilecek herhangi bir şey için de geçerlidir. Daima hayatımızın geçmiş dönemlerine ait izleri koruruz, bir zamanlar temas halinde olduğumuz bütün izleri. Bu izleri incelemek, kökenlerini ve tarihleri belirlemek mümkün.</span></p>

    <p class="duz" xml:lang="tr"><span class="duz1">Küçük bir reverans yaparak hafifçe eğildi:</span></p>

    <p class="duz" xml:lang="tr"><span class="duz1">– Henüz pek iyi bilinmeyen bu alan benim uzmanlığıma giriyor.</span></p>

    <p class="duz" xml:lang="tr"><span class="duz1">Mathilde, Veynerdi’yle ilk karşılaşmasını hatırlıyordu; 1997 yılında Mallorca’da, bellek üzerine bir seminerde tanışmışlardı. Davetlilerin çoğu nörolog, psikiyatr ve psikanalistti. Sinapstan, sinir sisteminden, bilinçaltından konuşmuşlar, hepsi belleğin karmaşıklığından söz etmişti. Sonra, dördüncü gün, papyonlu bir biyolog kürsüye çıkmış ve tüm görüşler değişmişti. Kürsünün ardında, Alain Veynerdi beynin belleğini bir kenara bırakmış, vücudun belleğinden söz etmeye başlamıştı.</span></p>

    <p class="duz" xml:lang="tr"><span class="duz1">Biyolog parfümler üzerine yaptığı bir araştırmayı sunmuştu. Alkol içeren bir maddenin derinin üzerine sürekli sürülmesi neticesinde bazı hücreler “zedeleniyor”, denek parfüm kullanmayı bıraksa bile hücreler üzerindeki etkisi devam ediyordu. Örnek olarak, altı yıl boyunca Chanel no 5 kullanmış bir kadını göstermişti; parfüm kullanımını bıraktıktan dört yıl sonra bile hücrelerdeki kimyasal etkisi devam ediyordu.</span></p>

    <p class="duz" xml:lang="tr"><span class="duz1">Aynı gün konferansa katılanların hemen hepsi bu sunumdan büyülenmişti. Birden bellek araştırmaları fiziksel bir özellik kazanmış ve bellek analiz edilmeye, kimyasal olarak incelenmeye ve mikroskop altında araştırılmaya başlanmıştı... Birden bu soyut kavram, modern teknolojik aletlerden uzak kalmış bu kavram, somut, elle tutulur ve gözlemlenebilir bir şey olup çıkmıştı. Bir insan bilimi, sağın bilim haline gelmişti.</span></p>

    <p class="duz" xml:lang="tr"><span class="duz1">Anna’nın yüzü lambanın altında iyice aydınlanmıştı. Yorgunluğuna rağmen gözleri tuhaf bir şekilde parlıyordu. Her şeyi yavaş yavaş anlamaya başlıyordu.</span></p>

    <p class="duz" xml:lang="tr"><span class="duz1">– Benim durumum hakkında, ne düşünüyorsunuz?</span></p>

    <p class="duz" xml:lang="tr"><span class="duz1">– Bana güvenin, dedi biyolog. Vücudunuz, hücrelerinizin derinliklerinde geçmişinizin izlerini saklamıştır. Geçirdiğiniz kaza öncesinde yaşadığınız fiziksel ortamın kalıntılarını saklandığı yerden ortaya çıkaracağız. Soluduğunuz havayı. Beslenme alışkanlıklarınızı. Kullandığınız parfümün markasını. Şu ya da bu şekilde, geçmişten bazı şeyleri hâlâ taşıdığınıza eminim.</span></p>
  </div>
</body>
</html>