<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>22.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x22">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">22</span></h1>

    <p class="duz" xml:lang="tr"><span class="duz1">Saint-Antoine Hastanesi acil servisine girdiğinde kendisini yeni bir sınavın beklediğini anladı. Hastalığa ve deliliğe karşı vereceği zorlu bir sınav.</span></p>

    <p class="duz" xml:lang="tr"><span class="duz1">Bekleme salonunun fluoresans ışıkları beyaz karo duvarlara yansıyor ve dışarıdan gelen ışığı yok ediyordu. Saat sabahın sekizi mi, yoksa akşamın on biri mi anlaşılmıyordu. İçerinin sıcaklığı da bu kapalı mekânı daha da klostrofobik hale getiriyordu. Boğucu ve hareketsiz bu ortam, orada bekleyen insanların üzerine, antiseptik kokularla yüklü kurşun bir kütle gibi iniyordu. İnsan burada kendini yaşam ile ölüm arasında yer alan bir geçiş noktasındaymış gibi hissediyordu, saatlerle ve günlerle alakası olmayan bir geçiş noktasında.</span></p>

    <p class="duz" xml:lang="tr"><span class="duz1">Duvara tutturulmuş koltuklar hasta insanlarla doluydu. Kafası tıraşlı bir adam, başını ellerinin arasına almıştı ve sürekli kaşıdığı kolundan yere sarımsı renkte bir şeyler dökülüyordu; yanında tekerlekli sandalyeye sıkıca bağlanmış bir sokak serserisi vardı, gırtlağından çıkan boğuk bir sesle hemşirelere küfrediyor, sigara vermeleri için yalvarıyordu; onlardan biraz uzakta yaşlı bir kadın ayakta duruyordu, anlaşılmaz kelimeler mırıldanarak soyunuyor, fil derisi gibi kırış kırış gri vücudunu sergilemekten çekinmiyordu, kıçına bir çocuk bezi bağlanmıştı. Normal gözüken tek bir kişi vardı; pencere kenarındaki koltukta oturuyordu, Anna onu profilden görüyordu. Ama kafasını çevirdiğinde yüzünün diğer yarısının kan içinde olduğunu fark etti; kanlar yol yol kurumuş, suratında girift bir desen oluşturmuştu.</span></p>

    <p class="duz" xml:lang="tr"><span class="duz1">Anna, mucize kabilinden hayatta kalmış bir sürü insanın arasında bulunmaktan ne şaşkındı ne de ürkmüştü. Tam tersine bu sığınak göze çarpmamak için ideal bir yerdi.</span></p>

    <p class="duz" xml:lang="tr"><span class="duz1">Dört saat önce, kriptada Ortodoks papazıyla konuşmuştu. Ona, kendisinin Rus asıllı olduğunu, dininin buyruklarını harfiyen yerine getirdiğini, tehlikeli bir hastalığa yakalandığını ve bu kutsal mekâna gömülmek istediğini söylemişti. Papaz kuşkuyla yaklaşmış, ama yine de yarım saat boyunca onu dinlemişti. Kırmızı kolluklu adamlar çevreyi ararken Anna’yı burada saklamıştı.</span></p>

    <p class="duz" xml:lang="tr"><span class="duz1">Yeniden yukarı çıktığında yol boştu, etrafta hiç aynasız gözükmüyordu. Yarasındaki kan pıhtılaşmıştı. Fakat dikkat çekmemek için kolunu kimonosunun içine sokmuştu, artık sokağa çıkabilirdi. Koşar adımlarla ilerlerken, Kenzo’ya ve moda çılgınlıklarına dua ediyordu; elbisesinin üzerinde bir sabahlıkla dolaşan bu kadını kimse yadırgamıyordu.</span></p>

    <p class="duz" xml:lang="tr"><span class="duz1">İki saat kadar, yağmur altında amaçsızca dolaştı, Champs-Elysées’nin kalabalığında kayboldu. Düşünmemeye, bilincini kuşatan girdaba yaklaşmamaya çalışıyordu.</span></p>

    <p class="duz" xml:lang="tr"><span class="duz1">Serbestti, hayattaydı.</span></p>

    <p class="duz" xml:lang="tr"><span class="duz1">Ve bu da, zaten çok şey demekti.</span></p>

    <p class="duz" xml:lang="tr"><span class="duz1">Öğlen, Concorde Meydanı’ndan metroya binmişti. Château de Vincennes yönüne giden 1 nolu hattı seçmişti. Vagonun en dibinde bir yere oturmuş, kaçış planını tasarlamadan önce bir doktordan kendi durumunu doğrulatmayı kararlaştırmıştı. Zihninden bu hat üzerinde bulunan hastaneleri sıralamış ve Bastille İstasyonu’na çok yakın bir yerde bulunan Saint-Antoine’ı seçmişti.</span></p>

    <p class="duz" xml:lang="tr"><span class="duz1">Şimdi, yaklaşık yirmi dakikadan beri hastanede bekliyordu; büyük bir röntgen zarfı taşıyan doktoru görünce ayağa kalktı. Doktor elindeki zarfı boş bir masanın üzerine bıraktı, sonra aradığı bir şeyi bulmak için çekmeceleri karıştırmaya başladı. Anna doktorun yanında bitiverdi:</span></p>

    <p class="duz" xml:lang="tr"><span class="duz1">– Sizi görmem gerekiyor, hemen.</span></p>

    <p class="duz" xml:lang="tr"><span class="duz1">– Sıranızı bekleyin, dedi doktor, Anna’nın yüzüne bile bakmadan. Hemşireler sizi çağıracak.</span></p>

    <p class="duz" xml:lang="tr"><span class="duz1">Anna adamın kolunu yakaladı:</span></p>

    <p class="duz" xml:lang="tr"><span class="duz1">– Lütfen. Röntgen çektirmem gerekiyor.</span></p>

    <p class="duz" xml:lang="tr"><span class="duz1">Doktor, öfkeyle ona doğru döndü, ama Anna’yı görünce yüzünün ifadesi değişti:</span></p>

    <p class="duz" xml:lang="tr"><span class="duz1">– Kayıt yaptırdınız mı?</span></p>

    <p class="duz" xml:lang="tr"><span class="duz1">– Hayır.</span></p>

    <p class="duz" xml:lang="tr"><span class="duz1">– Sağlık karnenizi vermediniz mi?</span></p>

    <p class="duz" xml:lang="tr"><span class="duz1">– Yanımda değil.</span></p>

    <p class="duz" xml:lang="tr"><span class="duz1">Doktor, baştan aşağı Anna’yı süzdü. İriyarı ve çok esmerdi, beyaz bir önlük giymişti, ayağında mantar tabanlı sabolar vardı. Bronzlaşmış tenini, kıllı göğsünü ve altın zincirini gösteren V yakalı gömleğiyle kadın avcısı İtalyan aktörlere benziyordu. Fütursuzca Anna’yı inceledi, dudaklarında bildik bir gülümseme vardı. Başıyla yırtılmış kimonoyu, pıhtılaşmış kanı işaret etti:</span></p>

    <p class="duz" xml:lang="tr"><span class="duz1">– Kolunuz için mi?</span></p>

    <p class="duz" xml:lang="tr"><span class="duz1">– Hayır. Ben... Benim rahatsızlığım yüzümde. Röntgen çektirmek istiyorum.</span></p>

    <p class="duz" xml:lang="tr"><span class="duz1">Doktor kaşlarını çattı, göğüs kıllarını kaşıdı; damızlık bir aygırın sert yele kıllarına benziyordu.</span></p>

    <p class="duz" xml:lang="tr"><span class="duz1">– Düştünüz mü?</span></p>

    <p class="duz" xml:lang="tr"><span class="duz1">– Hayır. Yüz nevraljim var sanırım. Bilmiyorum.</span></p>

    <p class="duz" xml:lang="tr"><span class="duz1">– Ya da basit bir sinüzit. (Göz kırptı.) Şu anda röntgen müsait değil.</span></p>

    <p class="duz" xml:lang="tr"><span class="duz1">Salona ve bekleyenlere baktı: esrarkeş, sarhoş, büyükanne... Her zamanki topluluk. Derin bir iç çekti; Anna’yla ilgilenerek kendine küçük bir mola vermeyi kararlaştırmış gibiydi.</span></p>

    <p class="duz" xml:lang="tr"><span class="duz1">Côte d’Azur tarzı yayvan yayvan sırıttı ve sıcak bir ses tonuyla fısıldar gibi konuştu:</span></p>

    <p class="duz" xml:lang="tr"><span class="duz1">– Sizi scanner’dan geçireceğim, Hanımefendi. Panoramik yöntemle. (Yırtık kolundan tuttu.) Ama önce, pansuman yapmak gerekiyor.</span></p>

    <p class="duz-ilk-paragraf" xml:lang="tr"><span class="duz1">Bir saat sonra Anna, hastane bahçesinin kenarında, taş galerinin altında bekliyordu, doktor tetkik sonuçlarını alması için beklemesini söylemişti.</span></p>

    <p class="duz" xml:lang="tr"><span class="duz1">Hava değişmişti, güneş ışınları birer ok gibi sağanak yağmuru delip geçiyor, etrafa olağanüstü, gümüşümsü bir aydınlık veriyordu. Anna yağmur damlalarının yaprakların, kıpır kıpır su birikintilerinin, çakılların, ağaçların arasında oluşan küçük dereciklerin üzerindeki sıçrayışını dikkatle seyrediyordu. Bu küçük oyun beynindeki boşluğu doldurmasını, içindeki gizli paniği şimdilik bastırmasını sağlıyordu. Henüz elle tutulur bir kanıt yoktu.</span></p>

    <p class="duz" xml:lang="tr"><span class="duz1">Sağ tarafta ayak sesleri işitti. Doktor, elinde scanner klişeleriyle taş galerinin sıra kemerleri boyunca ona doğru yaklaşıyordu. Yüzündeki gülümseme yok olmuştu.</span></p>

    <p class="duz" xml:lang="tr"><span class="duz1">– Bana geçirdiğiniz kazadan söz etmeliydiniz.</span></p>

    <p class="duz" xml:lang="tr"><span class="duz1">Anna ayağa kalktı.</span></p>

    <p class="duz" xml:lang="tr"><span class="duz1">– Kaza mı?</span></p>

    <p class="duz" xml:lang="tr"><span class="duz1">– Başınıza ne geldi? Bir araba kazası mı?</span></p>

    <p class="duz" xml:lang="tr"><span class="duz1">Anna korku ve şaşkınlıkla geri çekildi. Adam başını salladı, inanmamış bir hali vardı.</span></p>

    <p class="duz" xml:lang="tr"><span class="duz1">– Günümüzde plastik cerrahînin neler yapabildiğini biliyoruz. Sizi gördüğümde asla bunu anlayamazdım...</span></p>

    <p class="duz" xml:lang="tr"><span class="duz1">Anna doktorun elindeki klişeleri çekip aldı.</span></p>

    <p class="duz" xml:lang="tr"><span class="duz1">Resimde çatlamış yeniden birleştirilmiş üzerinde dikiş izleri bulunan bir kafatası gözüküyordu. Alnın üst kısmından ve elmacıkkemiklerinden alınmış kemik parçalarının yerleri siyahtı; burun deliklerinin çevresindeki çatlaklar burnun tamamen yeniden yapılmış olduğunu gösteriyordu; çene kemikleri ile şakak kemiklerinin kenarlarındaki vidalar protezleri sabitlemek için olmalıydı.</span></p>

    <p class="duz" xml:lang="tr"><span class="duz1">Anna gülümsemek istedi, ama boğazından kahkaha ile hıçkırık karışımı bir ses çıktı, sonra sıra kemerlerin altında koşarak uzaklaştı.</span></p>

    <p class="duz" xml:lang="tr"><span class="duz1">Scanner klişeleri elinde mavi bir alev gibi dalgalanıyordu.</span></p>
  </div>
</body>
</html>