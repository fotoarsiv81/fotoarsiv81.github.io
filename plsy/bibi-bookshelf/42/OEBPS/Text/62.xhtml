<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>62.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x62">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">62</span></h1>

    <p class="duz" xml:lang="tr"><span class="duz1">– Schiffer’i bu işe sokan siz misiniz?</span></p>

    <p class="duz" xml:lang="tr"><span class="duz1">Duru, kendine güvenli ve sevimli bir ses tonu vardı.</span></p>

    <p class="duz" xml:lang="tr"><span class="duz1">Paul, parkasındaki külleri silkeledi; soğukkanlılığını yeniden kazanmış gibiydi.</span></p>

    <p class="duz" xml:lang="tr"><span class="duz1">– Yardıma, bir yol göstericiye ihtiyacım vardı, evet.</span></p>

    <p class="duz" xml:lang="tr"><span class="duz1">– Ne tür yardımlar?</span></p>

    <p class="duz" xml:lang="tr"><span class="duz1">– Paris’te, Türk mahallesinde işlenen bir dizi cinayeti araştırıyorum.</span></p>

    <p class="duz" xml:lang="tr"><span class="duz1">– Bu yönteminizden amirlerinizin haberi var mı?</span></p>

    <p class="duz" xml:lang="tr"><span class="duz1">– Cevabı biliyorsunuz.</span></p>

    <p class="duz" xml:lang="tr"><span class="duz1">Gözlüklü adam “anladım” der gibi başını salladı. Sadece uzun boylu olmak sanki onun için yeterli değildi; davranışlarıyla da soylu bir görüntüsü vardı. Kibirli bir kafa, hafif kalkık bir çene, üzerinde gri renkli kıvırcık saçların yer aldığı geniş bir alın. Her şeye burnunu sokan olgunluk çağında bir yüksek devlet görevlisi.</span></p>

    <p class="duz" xml:lang="tr"><span class="duz1">Paul adamı şöyle bir yokladı:</span></p>

    <p class="duz" xml:lang="tr"><span class="duz1">– İGS’den misiniz?</span></p>

    <p class="duz" xml:lang="tr"><span class="duz1">– Hayır. Olivier Amien. Uyuşturucu Kaçakçılığında Jeopolitik Etkenleri Araştırma Bürosu.</span></p>

    <p class="duz" xml:lang="tr"><span class="duz1">OCRTİS’te çalıştığı dönemlerde Paul bu ismi çok sık duymuştu. Amien, Fransa’nın uyuşturucuyla mücadeledeki en önemli kişisiydi. Bir zamanlar hem Narkotik Şube müdürlüğü yapmış, hem de uyuşturucu kaçakçılığıyla mücadele eden uluslararası servisleri yönetmişti.</span></p>

    <p class="duz" xml:lang="tr"><span class="duz1">Sırtlarını columbariuma döndüler ve XIX. yüzyılın kaldırım taşı döşeli dar sokaklarını andıran bir yolda yürümeye başladılar. Paul, bir mezara yaslanmış sigara tellendiren mezarcıları gördü. Sabah bulunan cesetten söz ediyor olmalıydılar.</span></p>

    <p class="duz" xml:lang="tr"><span class="duz1">Amien, belli belirsiz sert bir ses tonuyla konuşmaya başladı:</span></p>

    <p class="duz" xml:lang="tr"><span class="duz1">– Narkotik Şube Merkez Bürosu’nda da çalıştınız, sanıyorum...</span></p>

    <p class="duz" xml:lang="tr"><span class="duz1">– Birkaç yıl, evet.</span></p>

    <p class="duz" xml:lang="tr"><span class="duz1">– Hangi işlerde?</span></p>

    <p class="duz" xml:lang="tr"><span class="duz1">– Küçük işler. Özellikle esrar. Kuzey Afrikalı şebekeler.</span></p>

    <p class="duz" xml:lang="tr"><span class="duz1">– Hiç Altın Hilal adını duymadınız mı?</span></p>

    <p class="duz" xml:lang="tr"><span class="duz1">Paul elinin tersiyle burnunu sildi.</span></p>

    <p class="duz" xml:lang="tr"><span class="duz1">– Eğer doğrudan konuya girerseniz, vakit kazanırız, hem siz hem de ben.</span></p>

    <p class="duz" xml:lang="tr"><span class="duz1">Amien hafifçe gülümsedi.</span></p>

    <p class="duz" xml:lang="tr"><span class="duz1">– Umarım kısa bir çağdaş tarih dersi sizi sıkmaz...</span></p>

    <p class="duz" xml:lang="tr"><span class="duz1">Paul, şafaktan beri aklına doldurduğu isimleri ve tarihleri bir bir hatırladı.</span></p>

    <p class="duz" xml:lang="tr"><span class="duz1">– Devam edin. Sizi dinliyorum.</span></p>

    <p class="duz" xml:lang="tr"><span class="duz1">Yüksek görevli burnunun ucuna düşmüş gözlüklerini yerine oturttu ve başladı.</span></p>

    <p class="duz" xml:lang="tr"><span class="duz1">– Umarım Taliban adı size bir şeyler ifade ediyordur. 11 Eylül’den sonra bu adı anımsamamanın imkânı yok... Yazılı ve görsel medya onların görüşlerini, yaptıkları şeyleri ıcığını cıcığını çıkarana kadar inceleyip gözler önüne serdi... Plastik patlayıcılar kullanan Buddhalar. Hepsi Bin Ladin’in karşısında süt dökmüş kedi gibi. Ama kadınlara, kültüre ve her türlü hoşgörüye karşı tutumları alçakça. Ancak pek iyi bilinmeyen bir yanları da var, belki de rejimlerinin tek olumlu tarafı: bu barbarlar afyon üretimiyle etkili bir mücadele yaptılar. İktidarlarının son yıllarında Afganistan’da haşhaş ekimini yasakladılar, bu işin kökünü kazıdılar. 2000 yılında 3 300 ton olan ham afyon üretimi, 2001 yılında 185 tona geriledi. Onların gözünde uyuşturucu kullanmak Kuran’ın yasalarına tersti.</span></p>

    <p class="duz" xml:lang="tr"><span class="duz1">Ama Molla Ömer iktidarı kaybedince, haşhaş ekimi yeniden yaygınlaştı. Sizinle konuştuğum şu anda, Nangarhar köylüleri geçen kasımda ektikleri tohumların çiçeklerinin açılmasını seyrediyorlar. Nisan ayının sonundan itibaren de hasada başlayacaklar.</span></p>

    <p class="duz" xml:lang="tr"><span class="duz1">Paul’ün dikkati gidip geliyordu, içindeki çalkantının etkisi sanki hâlâ devam ediyordu. Ağlama krizi onu duygusallaştırmış, aşırı duyarlı yapmıştı, en ufak bir şeyde gülme krizine gireceğini veya hıçkıra hıçkıra ağlayacağını hissediyordu.</span></p>

    <p class="duz" xml:lang="tr"><span class="duz1">– ... Ama 11 Eylül saldırısından önce, diye devam etti Amien. Kimse bu rejimin yıkılacağını düşünmüyordu. Ve uyuşturucu kaçakçıları başka kanallara yöneldiler. Özellikle de, Avrupa’ya eroin yollayan Türk “büyükbabalar”, Özbekistan veya Tacikistan gibi diğer üretici ülkelerle daha sıkı ilişkilere girdiler. Biliyor musunuz bilmem, ama bu ülkelerin konuştukları diller aynı kökendendir.</span></p>

    <p class="duz" xml:lang="tr"><span class="duz1">Paul yeniden burnunu çekti.</span></p>

    <p class="duz" xml:lang="tr"><span class="duz1">– Öğrenmeye başlıyorum, evet.</span></p>

    <p class="duz" xml:lang="tr"><span class="duz1">Amien kafasını salladı.</span></p>

    <p class="duz" xml:lang="tr"><span class="duz1">– Önceden, Türkler afyonu Afganistan ile Pakistan’dan alıyordu. İran’da baz morfine dönüştürüyor, sonra da kendi laboratuvarlarında eroin üretiyorlardı. Bu Türkçe konuşan halklarla birlikte, onlar da yöntemlerini değiştirmek zorunda kaldılar. Afyon sakızını Kafkasya’da işlemeye, sonra da Doğu Anadolu’nun en uç noktalarından birinde beyaz toz üretmeye başladılar. Bu uyuşturucu ağının iyice yerleşmesi için zaman gerekiyor ve bildiğimiz kadarıyla geçen yıla dek ufak çaplı olmaktan öteye gidemedi.</span></p>

    <p class="duz" xml:lang="tr"><span class="duz1">2000-2001 kışının sonunda, bir ittifak projesinden söz edildiğini duyduk. Uçsuz bucaksız ekim alanlarını kontrol altında tutan Özbek mafyası; on yıldan beri Kafkasya yollarını ve bu bölgede gerçekleştirilen afyon sakızını işleme işini denetleyen Kızıl Ordu artığı Rus çeteler; ve eroin üretimini sağlayan Türk mafya aileleri arasında kurulan bir üçlü ittifak. Elimizde ne bir isim ne de kesin bir bilgi var, ama bazı ayrıntılardan bir zirve toplantısı hazırlığı içinde olduklarını düşünüyoruz.</span></p>

    <p class="duz" xml:lang="tr"><span class="duz1">Mezarlığın en iç karartıcı bölümüne gelmişlerdi. Yan yana mezarevler, simsiyah kapılar, eğik çatılar; bu kısım, kömür dumanıyla kaplı bir gökyüzünün altına sıkışıp kalmış bir madenci kasabasını andırıyordu. Amien, sözlerine devam etmeden önce dilini şaklattı.</span></p>

    <p class="duz" xml:lang="tr"><span class="duz1">– ... Birer suç makinesi olan bu üç grup, birleşmelerinin ilk adımını bir pilot partiyle gerçekleştirmeye karar verdi. Test amacıyla Avrupa’ya yollanacak ve malın kalitesinin göstergesi olacak az miktarda uyuşturucu madde. Geleceğe açılan bir kapı... Böylece, her ortak kendi hünerini gösterme fırsatı buldu. Özbekler, yüksek kalitede afyon sakızı ürettiler. Ruslar, en iyi kimyagerlerini seferber ederek baz morfini işlediler, ve hattın diğer ucunda yer alan Türkler, neredeyse saf bir eroin imal ettiler.</span></p>

    <p class="duz" xml:lang="tr"><span class="duz1">Malın taşınmasıyla, yani Avrupa’ya kadar transferiyle de ilgileneceklerini düşünüyorduk. Bu alanda güvenilirliklerini ispatlamaları gerekiyordu. Ama Balkanlar yolunu ellerinde tutan Arnavut ve Kosovalı mafya örgütlerinin sıkı bir rekabetiyle karşılaştılar.</span></p>

    <p class="duz" xml:lang="tr"><span class="duz1">Paul, tüm anlatılan hikâyenin kendi hikâyesiyle olan bağlantısını hâlâ anlayamıyordu.</span></p>

    <p class="duz" xml:lang="tr"><span class="duz1">– ... Tüm bunlar 2001 kışının sonunda oldu. İlkbaharda bu malın sınırlarımızda ortaya çıkmasını bekliyorduk. Yılanın başını daha büyümeden ezmek için büyük bir fırsattı...</span></p>

    <p class="duz" xml:lang="tr"><span class="duz1">Paul mezarlara bakıyordu. Bu kez çok daha aydınlık, insanın kulağına bir müzik parçası gibi gelen oymalı, çeşit çeşit mezar taşlarıyla dolu bir yere gelmişlerdi.</span></p>

    <p class="duz" xml:lang="tr"><span class="duz1">– ... Mart ayından itibaren, Almanya’da, Fransa’da, Hollanda’da, tüm gümrükler en üst düzeyde alarma geçirildi. Limanlar, havaalanları, karayolu gümrükleri sürekli olarak kontrol altındaydı. Bu ülkelerde yaşayan Türkleri sorguladık. Muhbirlerimizi uyardık, telefonları dinledik... Mayısın sonunda, elimizde hâlâ hiçbir şey yoktu. Ne bir ipucu ne de bir bilgi. Fransa’da biz durumdan kaygı duymaya başlamıştık. Burada yaşayan Türk toplumunun içinde derinlemesine bir araştırma yapmaya karar verdik. Ve bir uzmandan yardım istemeyi. Anadolu’daki suç şebekelerini avucunun içi gibi bilen ve bir denizaltı gibi sessiz ve derinden hareket edebilen bir adamdan.</span></p>

    <p class="duz" xml:lang="tr"><span class="duz1">Bu son kelimeler Paul’ü gerçeğe döndürdü. Bu iki soruşturma arasında bir bağ olabileceğini anladı.</span></p>

    <p class="duz" xml:lang="tr"><span class="duz1">– Jean-Louis Schiffer, dedi hiç düşünmeden.</span></p>

    <p class="duz" xml:lang="tr"><span class="duz1">– Doğru. Rakam veya Demir, nasıl istersen.</span></p>

    <p class="duz" xml:lang="tr"><span class="duz1">– Ama o görevden uzaklaştırılmıştı.</span></p>

    <p class="duz" xml:lang="tr"><span class="duz1">– Yeniden dönmesini sağlamak zorundaydık...</span></p>

    <p class="duz" xml:lang="tr"><span class="duz1">Her şey yerine oturuyordu. 2001 nisanındaki olayın hasıraltı edilmesi. Paris İstinaf Mahkemesi’nin, Gazi Hamdi’nin öldürülmesi olayında Schiffer hakkında takipsizlik kararı vermesi. Paul düşüncesini yüksek sesle söyledi:</span></p>

    <p class="duz" xml:lang="tr"><span class="duz1">– Jean-Louis Schiffer, işbirliğini paraya çevirdi. Hamdi olayının hasıraltı edilmesini istedi.</span></p>

    <p class="duz" xml:lang="tr"><span class="duz1">– Görüyorum ki dosyayı çok iyi biliyorsunuz.</span></p>

    <p class="duz" xml:lang="tr"><span class="duz1">– Dosyanın bir kısmını bizzat ben hazırladım. Küçük bir uyuşturucu satıcısının hayatının, siz şube amirlerinin büyük tutkularıyla mukayese edildiğinde beş paralık bir değeri yoktur.</span></p>

    <p class="duz" xml:lang="tr"><span class="duz1">– Gerekçemizi unutuyorsunuz; büyük bir şebekeyi durdurmak, önünü...</span></p>

    <p class="duz" xml:lang="tr"><span class="duz1">– Durun. Bu şarkıyı çok dinledim.</span></p>

    <p class="duz" xml:lang="tr"><span class="duz1">Amien uzun ellerini havaya kaldırdı, bu konu üzerine her türlü polemikten uzak durmak ister gibiydi.</span></p>

    <p class="duz" xml:lang="tr"><span class="duz1">– Bizim sorunumuz, ne olursa olsun, çok farklı.</span></p>

    <p class="duz" xml:lang="tr"><span class="duz1">– Ne gibi?</span></p>

    <p class="duz" xml:lang="tr"><span class="duz1">– Schiffer fikir değiştirdi. İttifakın buradaki ayağını bulduğunda ve malın cinsinin ne olduğunu öğrendiğinde bizi haberdar etmedi. Tam tersine, kartele verdiği hizmetler karşılığında para aldığını düşünüyoruz. Ayrıca Paris’e gelecek kuryeyi karşılamayı ve uyuşturucuyu en iyi dağıtıcılar arasında pay etmeyi önerdiğini de. Fransa’daki kaçakçıları ondan daha iyi tanıyan kim vardı?</span></p>

    <p class="duz" xml:lang="tr"><span class="duz1">Amien utanmazca sırıttı:</span></p>

    <p class="duz" xml:lang="tr"><span class="duz1">– Bu olayda bazı şeyleri önceden sezemezdik. Biz Demir’i istemiştik. Karşımızda Rakam’ı bulduk... Ona hep beklediği şöleni önermiştik. Schiffer için bu olay büyük bir başarı olabilirdi.</span></p>

    <p class="duz" xml:lang="tr"><span class="duz1">Paul sessizliğini koruyordu. Kendi mozaiğini oluşturmaya çalışıyordu, ama hâlâ çok miktarda boşluk vardı. Dayanamadı:</span></p>

    <p class="duz" xml:lang="tr"><span class="duz1">– Madem Schiffer meslek hayatını böyle usta işi bir tezgâhla sona erdirdi, öyleyse Longères’deki yaşlılarevinde neden kokuşmuş bir yaşam sürdü?</span></p>

    <p class="duz" xml:lang="tr"><span class="duz1">– Çünkü, bir kez daha, işler, öngörüldüğü gibi gitmedi.</span></p>

    <p class="duz" xml:lang="tr"><span class="duz1">– Yani?</span></p>

    <p class="duz" xml:lang="tr"><span class="duz1">– Türklerin yolladığı kurye hiç ortaya çıkmadı. Malla birlikte kayıplara karışarak herkes aldattı. Schiffer de, şüphesiz kendisinden kuşkulanılmasından korktu. Gözden kaybolmayı ve ortalık sakinleşene kadar Longères’de inzivaya çekilmeyi tercih etti. Onun gibi bir adam bile Türklerden korkuyordu. Hainlere ne yaptıklarını tahmin edebilirsiniz...</span></p>

    <p class="duz" xml:lang="tr"><span class="duz1">Rakam, Longères’e başka bir adla kayıt yaptırmıştı, yaşlılarevinde gizleniyordu... Evet, Türk mafyasının misilleme yapmasından korkuyordu. Parçalar birleşmeye başlamıştı, ama Paul hâlâ ikna olmuş değildi. Bütün olarak baktığında her şey ona çok temelsiz, çok eğreti geliyordu.</span></p>

    <p class="duz" xml:lang="tr"><span class="duz1">– Tüm bunlar, dedi. Sadece varsayım. Elinizde herhangi bir kanıt yok. Üstelik, uyuşturucunun Avrupa’ya hiç gelmediğinden bu kadar nasıl emin olabilirsiniz?</span></p>

    <p class="duz" xml:lang="tr"><span class="duz1">– İki unsur bize bunu net olarak gösterdi. Birincisi, bu cins bir eroin pazarda büyük bir gürültü koparırdı. Mesela aşırı doz vakalarında artış olurdu. Oysa hiçbir şey olmadı.</span></p>

    <p class="duz" xml:lang="tr"><span class="duz1">– Peki ikinci unsur?</span></p>

    <p class="duz" xml:lang="tr"><span class="duz1">– Uyuşturucuyu bulduk.</span></p>

    <p class="duz" xml:lang="tr"><span class="duz1">– Ne zaman?</span></p>

    <p class="duz" xml:lang="tr"><span class="duz1">– Bugün. (Amien, omzunun üstünden geriye baktı.) Columbariumda.</span></p>

    <p class="duz" xml:lang="tr"><span class="duz1">– Burada mı?</span></p>

    <p class="duz" xml:lang="tr"><span class="duz1">– Eğer galerinin içinde biraz daha ilerleseydiniz, onu siz de görürdünüz, ölülerin küllerinin arasına saçılmış. Mezar yuvalarından birine saklanmış ve çatışma sırasında da delinmiş olmalı. Artık kullanılamaz halde. (Yeniden gülümsedi.) Simgenin oldukça güçlü olduğunu itiraf etmeliyim: gri ölüme dönüşen beyaz ölüm... İşte Schiffer, bu gece buraya bu eroini bulmaya geldi. Yaptığı soruşturma onu buraya kadar getirdi.</span></p>

    <p class="duz" xml:lang="tr"><span class="duz1">– Hangi soruşturma?</span></p>

    <p class="duz" xml:lang="tr"><span class="duz1">– Sizinki.</span></p>

    <p class="duz" xml:lang="tr"><span class="duz1">Elektrik kablolarında hâlâ bağlantı yoktu. Paul mırıldandı, kafası karmakarışıktı:</span></p>

    <p class="duz" xml:lang="tr"><span class="duz1">– Anlamıyorum.</span></p>

    <p class="duz" xml:lang="tr"><span class="duz1">– Çok basit. Birkaç aydan beri, Türklerin kuryesinin bir kadın olduğunu düşünüyoruz. Türkiye’de kadınlar doktor, mühendis, bakan olabiliyor. Neden uyuşturucu kaçakçısı olmasın?</span></p>

    <p class="duz" xml:lang="tr"><span class="duz1">Bu kez bağlantı sağlandı. Sema Gökalp, Anna Heymes. İki yüzlü kadın. İhanete uğrayan Türk mafyasının peşine adamlarını taktığı kadın.</span></p>

    <p class="duz" xml:lang="tr"><span class="duz1">Av bir uyuşturucu kaçakçısıydı.</span></p>

    <p class="duz" xml:lang="tr"><span class="duz1">Paul bir durum muhakemesi yaptı; bu gece Schiffer, uyuşturuyucu almaya gelen Sema’ya baskın yapmıştı.</span></p>

    <p class="duz" xml:lang="tr"><span class="duz1">Bir çatışma olmuştu.</span></p>

    <p class="duz" xml:lang="tr"><span class="duz1">Bir katliam yaşanmıştı.</span></p>

    <p class="duz" xml:lang="tr"><span class="duz1">Ve av hâlâ kaçıyordu...</span></p>

    <p class="duz" xml:lang="tr"><span class="duz1">Olivier Amien artık gülümsemiyordu.</span></p>

    <p class="duz" xml:lang="tr"><span class="duz1">– Soruşturmanız bizi yakından ilgilendiriyor Nerteaux. Sizin olayınızdaki öldürülen üç kadın ile bizim aradığımız kadın arasında bir bağ kurduk. Türk kartelinin şefleri, kadını bulmaları için katillerini yolladı ve bugüne kadar da onu bulmayı başaramadılar. Kadın nerede, Nerteaux? Onu bulmak için elinizde herhangi bir ipucu var mı?</span></p>

    <p class="duz" xml:lang="tr"><span class="duz1">Paul cevap vermedi. Burnunun dibinden geçmiş gitmiş olan trene yeniden binmeye çalışıyordu; Kurtlar, uyuşturucuyu bulmak için kadınlara işkence yaparken, burnu iyi koku alan Schiffer yavaş yavaş durumu kavramış, kendisini de aldatarak değerli malla ortadan kaybolan kadının peşinden buraya gelmişti.</span></p>

    <p class="duz" xml:lang="tr"><span class="duz1">Birden kararını verdi. Olivier Amien’e her şeyi anlattı. 2001 kasımında Zeynep Turna’nın kaçırılması. Sema Gökalp’ın hamamda bulunması. Philippe Charlier’nin işin içine dahil olması ve beyin yıkama operasyonu. Ruhsal koşullandırma programı. Anna Heymes’in yaratılması. Sonra bu kadının onların elinden kurtulup kaçması, kendi geçmişinin izinden yürüyüp yavaş yavaş belleğine kavuşması... yeniden uyuşturucu kaçakçısı kimliğine bürünüp mezarlığa kadar gelmesi.</span></p>

    <p class="duz" xml:lang="tr"><span class="duz1">Paul sustuğunda, yüksek görevli tamamen grogi durumundaydı. Bir süre konuşamadı bile, sonra sordu:</span></p>

    <p class="duz" xml:lang="tr"><span class="duz1">– Charlier bu yüzden mi burada?</span></p>

    <p class="duz" xml:lang="tr"><span class="duz1">– Beauvanier’yle birlikte. Gırtlaklarına kadar bu hikâyenin içine gömülmüş durumdalar. Schiffer’in ölüp ölmediğini kontrol etmeye gelmiş olmalılar. Ama geriye Anna Heymes kaldı. Ve Charlier, kadın konuşmadan onu bulmak zorunda. Onu ele geçirir geçirmez ortadan kaldıracaktır. Bundan böyle aynı amacın ardında koşacaksınız.</span></p>

    <p class="duz" xml:lang="tr"><span class="duz1">Amien, Paul’ün önüne geçti ve onu durdurdu. Yüz ifadesi bir taş kadar sertti:</span></p>

    <p class="duz" xml:lang="tr"><span class="duz1">– Charlier benim sorunum. Bu kadını bulmak için elinizde ne var?</span></p>

    <p class="duz" xml:lang="tr"><span class="duz1">Paul etrafındaki mezarlara bakıyordu. Oval bir çerçeve içindeki eskimiş bir portre. Başı hafifçe öne eğik, üzerinde kolsuz bir üstlük bulunan, telaşsız bir Bakire Meryem. Tunçtan, suskun bir İsa... Tüm bunların içinde bir ayrıntı ona bir şey ifade ediyordu, ama hangisi olduğunu söyleyemiyordu.</span></p>

    <p class="duz" xml:lang="tr"><span class="duz1">Amien, onu sertçe kolundan tuttu:</span></p>

    <p class="duz" xml:lang="tr"><span class="duz1">– Elinizdeki ipucu ne? Schiffer’in öldürülmesi sizi sarsmış olmalı. Polis olarak mükemmelsiniz. Kız yakalanmalı ve olay açığa çıkarılmalı. Tabiî sizinle birlikte. Sorumu tekrar ediyorum, elinizdeki ipucu ne?</span></p>

    <p class="duz" xml:lang="tr"><span class="duz1">– Soruşturmaya tek başıma devam etmek istiyorum, dedi Paul.</span></p>

    <p class="duz" xml:lang="tr"><span class="duz1">– Bana bilgileri verin. Sonra bakarız.</span></p>

    <p class="duz" xml:lang="tr"><span class="duz1">– Söz vermenizi istiyorum.</span></p>

    <p class="duz" xml:lang="tr"><span class="duz1">Amien yüzünü buruşturdu:</span></p>

    <p class="duz" xml:lang="tr"><span class="duz1">– Haydi, Tanrı aşkına.</span></p>

    <p class="duz" xml:lang="tr"><span class="duz1">Paul anıtmezarlara son bir kez daha baktı; Bakire Meryem’in aşınmış suratı, İsa’nın uzun kafası... Sonunda mesajı anladı: yüzler. Ona ulaşmanın tek yolu, yüzüydü.</span></p>

    <p class="duz" xml:lang="tr"><span class="duz1">– Yüzünü değiştirtmiş, diye mırıldandı. Estetik ameliyat. Elimde, Paris’te bu operasyonu yapmış olabilecek on şüpheli cerrahın isminin yer aldığı bir liste var. Üçüyle görüştüm. Diğerlerini de sorgulamam için bugünü bana verin.</span></p>

    <p class="duz" xml:lang="tr"><span class="duz1">Amien hayal kırıklığını belli etti:</span></p>

    <p class="duz" xml:lang="tr"><span class="duz1">– Bu... Elinizdekilerin hepsi bu mu?</span></p>

    <p class="duz" xml:lang="tr"><span class="duz1">Paul meyve konserveleme tesisini, Azer Akarca’yla ilgili şüphelerini hatırladı. Eğer bu herifin seri cinayetlerle bir alakası varsa, onu sadece kendisi için istiyordu.</span></p>

    <p class="duz" xml:lang="tr"><span class="duz1">– Evet, diye yalan söyledi. Hepsi bu. Ve hiç de fena değil. Schiffer, cerrahın onu bulmamızı sağlayacağına inanıyordu. Bırakın, onun haklı olduğunu ispatlayayım.</span></p>

    <p class="duz" xml:lang="tr"><span class="duz1">Amien dişlerini sıktı; şimdi bir leş kargasına benziyordu. Paul’ün arkasındaki kapıyı işaret etti:</span></p>

    <p class="duz" xml:lang="tr"><span class="duz1">– Alexandre-Dumas Metro İstasyonu arkanızda, yüz metre ileride. Ortadan kaybolun. Size öğlene kadar zaman veriyorum onu yakalamanız için.</span></p>

    <p class="duz" xml:lang="tr"><span class="duz1">Paul, polisin onu buraya bilerek getirmiş olduğunu anladı. Belli ki ona bir pazarlık teklifinde bulunmak istemişti. Kartvizitini Paul’ün cebine koydu.</span></p>

    <p class="duz" xml:lang="tr"><span class="duz1">– Cep telefonum. Onu bulun Nerteaux. Bu işten kurtulmanız için tek şansınız bu. Aksi takdirde, birkaç saat içinde, siz av olacaksınız.</span></p>
  </div>
</body>
</html>