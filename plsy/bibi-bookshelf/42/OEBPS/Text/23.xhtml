<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>23.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x23">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">23</span></h1>

    <p class="duz" xml:lang="tr"><span class="duz1">İki günden beri Türk mahallesinde iz sürüyorlardı. Paul Nerteaux, Schiffer’in stratejisini anlamıyordu. Halbuki daha pazar akşamı, Türklerin kaçak yollarla Fransa’ya girmesini sağlayan İskele’nin şefi Malik Cesur’u, yani namı diğer Marius’u ziyaret etmeleri, bu ahlaksız köle tüccarını biraz hırpalayarak üç kurbanın kimlik bilgilerine ulaşmış olmaları gerekiyordu.</span></p>

    <p class="duz" xml:lang="tr"><span class="duz1">Ama bunun yerine Rakam “mahallesindeki” eski ilişkilerini tazelemeyi istemişti; iz sürmek gerekiyor, diyordu. İki günden beri Schiffer’in eski bölgesinde dolaşıyor, gözlemlerde bulunuyor, havayı kokluyorlardı, ama cinayetlerle ilgli olarak kimseyi sorgulamıyorlardı. Hiç durmadan yağan yağmur, arabaların içinde onları görünmez kılıyor, görünmeden etrafı kolaçan etmelerini sağlıyordu.</span></p>

    <p class="duz" xml:lang="tr"><span class="duz1">Paul’ün içi içini yiyordu, ama bu kırk sekiz saat içinde Küçük Türkiye hakkında üç aylık soruşturma sırasında öğrendiklerinden çok daha fazla şey öğrendiğini kabul etmeliydi.</span></p>

    <p class="duz" xml:lang="tr"><span class="duz1">Jean-Louis Schiffer ona önce diğer göçmen grupları tanıtmıştı. Strasbourg Bulvarı’ndaki Brady Pasajı’na, Hint dünyasının merkezine gitmişlerdi. Uzun bir cam çatının altında küçük küçük rengârenk dükkânlar ve camekânları paravanlarla kapatılmış loş restoranlar sıralanmıştı; garsonlar pasajdan geçenlere sesleniyor, sarili kadınlar, keskin baharat kokuları arasından ortalığa laf yetiştirmeye çalışıyordu. Bu yağmurlu havada, şiddetli sağanak her kokuyu biraz daha keskinleştiriyordu, insan kendini muson mevsiminde, Bombay’da bir pazarda hissedebilirdi.</span></p>

    <p class="duz" xml:lang="tr"><span class="duz1">Schiffer, Paul’e Hintlilerin, Bengallilerin, Pakistanlıların buluşma noktası olan küçük dükkânları tek tek göstermişti. Ona Hinduların, Müslümanların, Sihlerin, Budistlerin, Caynacıların dinî liderlerini tanıtmıştı... Biraz hava parası karşılığında bu egzotik mekânı oluşturan dükkânların birer ikişer el değiştirdiğini anlatmıştı.</span></p>

    <p class="duz" xml:lang="tr"><span class="duz1">– Birkaç yıl içinde, diyerek sırıtmıştı, 10. Bölge’nin kontrolü Sihlerin eline geçecek.</span></p>

    <p class="duz" xml:lang="tr"><span class="duz1">Sonra, Faubourg-Saint-Martin Sokağı’ndaki Çinlilere ait dükkânların karşısında durmuşlardı. Bakkallar, dükkândan çok bir mağarayı andırıyordu, sarmısak ve zencefil kokusundan geçilmiyordu; perdeleri çekik restoranlar birer kadife mücevher kutusunu andırıyordu; seyyar aşçı dükkânlarının pırıltılı camekânlarında ve krom kaplı tezgâhlarında yağda kızartılmış börekler ve renk renk salatalar yer alıyordu. Uzaktan, Schiffer Paul’e, Çinli göçmen topluluğunun ileri gelenlerini teker teker göstermişti; bunların ancak yüzde beşi dükkânında gerçek işini icra ediyordu.</span></p>

    <p class="duz" xml:lang="tr"><span class="duz1">– Bu şapşallara asla güvenilmez, dedi, dişlerini gıcırdatarak. Burada doğru dürüst tek bir adam bile bulamazsın. Bunların kafaları da yemekleri gibidir. Bilmem kaç parçaya bölünmüş yüzlerce numarayla doludur. Senin aklını başından almak için glutamatla tıka basadır.</span></p>

    <p class="duz" xml:lang="tr"><span class="duz1">Ardından, Strasbourg Bulvarı’na dönmüşler, Antilli ve Afrikalı kuaförlerin kaldırımda kozmetik ürünler pazarlayan toptancılarla tartışmasına tanık olmuşlardı. Mağazaların tentelerinin altına yağmurdan korunmak için sığınmış siyahlar, yoldan gelip geçenler için mükemmel bir etnik renk cümbüşü oluşturuyordu. Fildişi Kıyısı’nın Bauleleri, Mboşileri ve Beteleri, Kongo’nun Larileri, eski Zaire’nin Ba Kongoları ve Balubaları, Kamerun’un Bamelekeleri ve Evondoları...</span></p>

    <p class="duz" xml:lang="tr"><span class="duz1">Paul işsiz güçsüz dolaşan bu Afrikalılardan hep kuşkulanmıştı. İçlerinden çoğunun kaçakçı veya dolandırıcı olduğunu biliyordu, ama onlara belirli bir sevecenlikle yaklaşmaktan da kendini alamıyordu. Uçarılıkları, mizah anlayışları ve bu caddelerde bile sürdürdükleri tropikal yaşam Paul’ün çok hoşuna gidiyordu. Özellikle de kadınlar onu büyülüyordu. Yumuşak ve siyah bakışları sanki, Afro 2000 ya da Royal Kuaförü’nde kıvırcıklaştırılmış parlak saçlarıyla gizemli bir suç ortaklığı oluşturuyordu. Ormanda yaşayan saten tenli, iri siyah gözlü perilerdi sanki...</span></p>

    <p class="duz" xml:lang="tr"><span class="duz1">Schiffer, Paul’e daha gerçekçi ve ayrıntılı açıklamalarda bulunmuştu:</span></p>

    <p class="duz" xml:lang="tr"><span class="duz1">– Sahtecilikte Kamerunluların üzerine yoktur, bilet ve mavi kart sahteciliği. Kongolular biraz daha temkinlidir: elbise hırsızlığı, sahte markalar vb. Fildişililere ise “36 15” denir. Sahte hayır dernekleri konusunda uzmandırlar. Etyopya’daki açlar veya Angola’daki yetim çocuklar için senden para koparmanın hep bir yolunu bulurlar. Dayanışmanın iyi bir örneği anlayacağın. Ama en tehlikelileri Zairelilerdir. Onların imparatorluğu uyuşturucu üzerine dayalıdır. Tüm mahallenin hâkimidirler. “Black’ler” içlerinde en kötü olanlarıdır, diye eklemişti. Gerçek birer asalaktırlar. Onların tek bir var olma sebepleri vardır: kanımızı emmek.</span></p>

    <p class="duz" xml:lang="tr"><span class="duz1">Paul, Schiffer’in bu ırkçı düşünceleri karşısında tek kelime etmiyordu. Soruşturmayla doğrudan ilgisi olmayan konular hakkında ağzını açmama kararı almıştı. Diğer tüm yaklaşımları bir kenara bırakarak, sadece sonuca, çözüme ulaşmak istiyordu. Zaten soruşturma oldukça yavaş ilerliyordu. SARİJ’den iki müfettişi, Naubrel ile Matkowska’yı yüksek basınç odalarını araştırmakla görevlendirmişti. İki polis teğmeni şimdiye kadar üç hastaneyi ziyaret etmiş, ama bir sonuç alamamıştı.</span></p>

    <p class="duz" xml:lang="tr"><span class="duz1">Şimdi de Paris’in derinliklerinde, yüksek basınç altında, yer altı suyunun şantiyeleri basmasını önlemek için çalışan işçileri soruşturuyorlardı. Çünkü bu işçiler her akşam iş bitiminden sonra basınç odasına giriyordu. Karanlıklar, yer altı... Bu Paul’ün iyi bildiği bir yöntemdi. OPJ’den günlük raporu bekliyordu.</span></p>

    <p class="duz" xml:lang="tr"><span class="duz1">Ayrıca, BAC’tan, organize suçlarla mücadele bürosundan genç bir müfettişi Türkiye hakkında gezi rehberleri, arkeoloji katalogları toplamakla görevlendirmişti. Müfettiş bir önceki gün ilk kitabı Paul’ün 11. Bölge Chemin-Vert Sokağı’ndaki evine bırakmıştı. Paul henüz onları inceleme fırsatı bulamamıştı, ama çok yakında uykusuz gecelerini dolduracaktı.</span></p>

    <p class="duz" xml:lang="tr"><span class="duz1">İkinci gün gerçek Türk bölgesine girmişlerdi. Bu bölge güneyde Bonne-Nouvelle ile Saint-Denis bulvarları; batıda Faubourg-Poissonnière Sokağı ve doğuda Faubourg-Saint-Martin Sokağı’yla kuşatılmıştı. Kuzeydeyse La Fayette Sokağı ile Magenta Bulvarı’nın kesiştiği nokta mahallenin sınırını oluşturuyordu. Mahallenin omurgası ise Strasbourg Bulvarı’ydı; dosdoğru Doğu Garı’na kadar uzanan bu bulvara Petites-Ecuries Sokağı, Château-d’Eau Sokağı gibi bazı sokaklar açılıyordu... Bölgenin kalbi ise Strasbourg-Saint-Denis Metro İstasyonu’nun altında atıyor, Doğu’dan bir parça olan bu mahalleye sanki hayat veriyordu.</span></p>

    <p class="duz" xml:lang="tr"><span class="duz1">Mimarî açıdan mahallenin herhangi bir özelliği yoktu: yıkık dökük, kimisi onarılmış, ama genellikle harap gri binalar sanki binlerce yaşama tanıklık ediyor gibiydi. Binaların hemen hepsinin yerleşim planı aynıydı: zemin kat ile birinci katta dükkânlar vardı; ikinci ve üçüncü katlar atölyelere ayrılmıştı; üst katlar ise çatı katına kadar konut olarak kullanılıyordu; ikiye, üçe, dörde bölünmüş, içinde çok sayıda insanın yaşadığı apartman daireleri.</span></p>

    <p class="duz" xml:lang="tr"><span class="duz1">Bu mahallenin sokaklarına durağan olmayan, transit yolcu salonlarını andıran bir hava hâkimdi. Çok sayıda esnaf sürekli hareket halindeydi, sanki her an kalkıp gidecekmiş gibi eğreti bir hayat sürüyorlar, tetikte bekliyorlardı. Kaldırım kenarında ayaküstü bir şeyler atıştırılabilen sandviç büfeleri; geliş gidişleri sağlayan seyahat acentaları; euro almak için döviz büroları; kimlik belgelerini çoğaltmak için fotokopi standları... Bir de camekânında satılık veya kiralık ev ilanları bulunan emlakçiler...</span></p>

    <p class="duz" xml:lang="tr"><span class="duz1">Paul tüm bu görüntülerden bu bölgede sürekli bir göç olgusunun yaşandığını, kaynağı çok uzaklarda olan bir insan nehrinin bu sokaklara doğru aktığını hissediyordu.</span></p>

    <p class="duz" xml:lang="tr"><span class="duz1">Yine de bu mahallenin bir başka var olma nedeni daha vardı: konfeksiyon atölyeleri. Türkler, Sentier’nin Yahudi topluluğunun elinde olan bu işkolunu denetimleri altında tutmasalar da, 1950’li yıllardan sonra artan göçle birlikte zincirin önemli bir halkasını oluşturuyorlardı. Sahip oldukları yüzlerce atölye ve evlerinde çalışan işçiler sayesinde, toptancılara rahatlıkla mal verebiliyorlardı; binlerce saat çalışan binlerce el, onları Çinlilerle rekabet edebilir hale getirmişti. Zaten bu işkolunda eski olmalarının ve daha legal bir sosyal konumda bulunmalarının yararını da görüyorlardı.</span></p>

    <p class="duz" xml:lang="tr"><span class="duz1">İki polis bu tıka basa dolu, insanı serseme çeviren, hareketli sokaklara dalmıştı. Mal teslim edenlerin, yük boşaltan kamyonların, çuvalların, balyaların, elden ele geçirilen giysilerin müsaade ettiği ölçüde. Rakam Paul’e rehberlik etmeyi sürdürmüştü. İsimleri, mal sahiplerini tanıyor, Türklerin özelliklerini biliyordu. Muhbir olarak kullandığı Türkleri, şu ya da bu sebeple “arka çıktığı” bahisçileri, ona “borçlu olan” restoran sahiplerini isimleriyle hatırlıyordu. Gitgide uzayan liste hiç bitmeyecekmiş gibiydi. Paul önce not almaya çalışmış, sonra vazgeçmişti. Artık sadece Schiffer’in açıklamalarını dinlemeye karar vermişti, bir yandan da bağırışlar, korna sesleri ve pis kokular arasında çevredeki kalabalığı gözlemişti.</span></p>

    <p class="duz" xml:lang="tr"><span class="duz1">Nihayet salı günü öğlen saatlerinde mahallenin merkezine girmek için son engeli de aşmışlardı. “Küçük Türkiye” olarak adlandırılan bu yaka Petites-Ecuries Sokağı’nı, aynı adı taşıyan avluyu ve pasajı, Enghien Sokağı’nı, Echiquier Sokağı’nı ve Faubourg-Saint-Denis Sokağı’nı kapsıyordu. Sadece birkaç hektar olan bu yakadaki binaların, çatı katlarının çoğunda Türkler oturuyor, barların çoğunu Türkler işletiyordu.</span></p>

    <p class="duz" xml:lang="tr"><span class="duz1">Bu kez Schiffer gerçekten iyi bir iş yapmış, bu eşsiz köyün kodlarını ve anahtarlarını ona sunmuştu. Her kapı sundurmasının, her binanın, her pencerenin var olma nedenini açıklamıştı. Bir hangara açılan ve içinde bir cami bulunan bu arka avlu; aşırı solcuların toplanma yeri olan bir iç avlunun dibindeki mobilyasız bu lokal... Schiffer, Paul için bütün ışıkları yakmış, haftalardır onun içini kemiren sırları birer birer ortadan kaldırmıştı. Petites-Ecuries avlusunda dikilmiş duran, siyahlar giyinmiş sarı saçlı gizemli tipleri bile tanıtmıştı:</span></p>

    <p class="duz" xml:lang="tr"><span class="duz1">– Lazlar, diye açıklamıştı Rakam, Türkiye’nin kuzeydoğusunda yaşayan Karadenizliler. Savaşçıdırlar, kavgacıdırlar. Mustafa Kemal bile kendi muhafızlarını onlardan seçermiş. Efsaneleri çok eskiye dayanıyor. Yunan mitolojisine göre Kolhis’te Altın Post’u koruyanlar onlarmış.</span></p>

    <p class="duz" xml:lang="tr"><span class="duz1">Ya da, duvarında koca bıyıklı bir adamın resminin asılı olduğu Petites-Ecuries Sokağı’ndaki bu karanlık bar:</span></p>

    <p class="duz" xml:lang="tr"><span class="duz1">– Genellikle Kürtlerin yaşadığı bir sokak. Resimdeki tip, Apo. Tonton. Abdullah Öcalan, PKK’nın lideri, şimdi hapiste.</span></p>

    <p class="duz" xml:lang="tr"><span class="duz1">Rakam, sanki bir ulusal marş söylermişçesine coşkuyla konuşmaya başlamıştı.</span></p>

    <p class="duz" xml:lang="tr"><span class="duz1">– Dünya üzerinde ülkesi olmayan en büyük halk. Yaklaşık yirmi beş milyon, bunun on iki milyonu Türkiye’de yaşıyor. Türkler gibi onlar da Müslüman. Türkler gibi onlar da bıyıklı. Türkler gibi onlar da konfeksiyon atölyelerinde çalışıyor. Tek sorun onların Türk olmaması.</span></p>

    <p class="duz" xml:lang="tr"><span class="duz1">Schiffer, Paul’e Enghien Sokağı’nda toplanan Alevîleri de göstermişti.</span></p>

    <p class="duz" xml:lang="tr"><span class="duz1">– Şiî mezhebine bağlı Müslümanlar, ibadetlerini gizli yaparlar, onlara Anadolu Alevîleri de denir. İnatçıdırlar, bana inanabilirsin... Ve ayrıca gerek mezhepleri bakımından gerekse aralarındaki sıkı dostluk nedeniyle daima dayanışma içinde olan bir topluluktur. Kendilerine bir “yol arkadaşı”, bir “musahip” seçerler ve Tanrı’nın önüne birlikte çıkarlar. Geleneksel İslam’a karşı koyan bir güçtür.</span></p>

    <p class="duz" xml:lang="tr"><span class="duz1">Schiffer bu şekilde konuştukça, bu halklara anlaşılmaz bir saygının yanı sıra bir nefret beslediği de anlaşılıyordu. Aslında Türk dünyasına karşı duyguları öfke ve hayranlık arasında gidip geliyordu. Paul onun Anadolulu bir kızla evlenmek üzereyken vazgeçtiğine dair bazı dedikodular da duymuştu. Ne olmuştu? Bu hikâye nasıl sonuçlanmıştı? Paul, Schiffer ile Doğu arasında farklı, romantik bir ilişki olduğunu düşünürken, Schiffer ırkçı söylemine devam ediyordu.</span></p>

    <p class="duz" xml:lang="tr"><span class="duz1">İki adam şimdi külüstür arabalarında, Emniyet Müdürlüğü’nün Paul’e soruşturmanın başında tahsis ettiği eski Golf’te oturuyordu. Petites-Ecuries Sokağı ile Faubourg-Saint-Denis Sokağı’nın köşesine, Le Château d’Eau Birahanesi’nin tam karşısına park etmişlerdi.</span></p>

    <p class="duz" xml:lang="tr"><span class="duz1">Hava kararıyordu ve gece, yağmurla karışarak mahallenin görüntüsünü çamura, renksiz bir balçığa dönüştürüyordu. Paul saatine baktı. Sekiz buçuktu.</span></p>

    <p class="duz" xml:lang="tr"><span class="duz1">– Burada ne eşelenip duruyoruz Schiffer? Bugün Marius’un tepesine binmemiz gerekiyordu ve...</span></p>

    <p class="duz" xml:lang="tr"><span class="duz1">– Sabırlı olun. Konser birazdan başlayacak.</span></p>

    <p class="duz" xml:lang="tr"><span class="duz1">– Hangi konser?</span></p>

    <p class="duz" xml:lang="tr"><span class="duz1">Schiffer koltuğunda kıpırdandı, Barbour marka pantolonunun kırışıklıklarını düzeltti.</span></p>

    <p class="duz" xml:lang="tr"><span class="duz1">– Bunu daha önce de söylemiştim. Marius’un Strasbourg Bulvarı’nda bir salonu var. Eskiden porno filmler gösteren bir sinema. Bu gece orada bir konser var. Korumaları içerinin düzenini sağlamakla meşgul olacak. (Göz kırptı.) Onu enselemek için ideal bir zaman.</span></p>

    <p class="duz" xml:lang="tr"><span class="duz1">Yolu işaret etti:</span></p>

    <p class="duz" xml:lang="tr"><span class="duz1">– Arabayı hareket ettir ve Château-d’Eau Sokağı’na sap.</span></p>

    <p class="duz" xml:lang="tr"><span class="duz1">Paul öfkeyle denileni yaptı. Schiffer’e tek bir şans vermişti. Marius konusunda en ufak bir başarısızlığa uğradıkları takdirde Schiffer’i derhal Longères’e, yaşlılarevine geri götürecekti. Ama, bu herifi iş üstünde görmek için de sabırsızlanıyordu.</span></p>

    <p class="duz" xml:lang="tr"><span class="duz1">– Strasbourg Bulvarı’nın biraz ötesinde park et, diye emretti Schiffer. Herhangi bir aksilik halinde, acil çıkışı kullanmamız gerekebilir.</span></p>

    <p class="duz" xml:lang="tr"><span class="duz1">Paul ana cadde boyunca yol aldı, bir blok geçti, sonra Bou-chardon Sokağı’nın köşesine park etti.</span></p>

    <p class="duz" xml:lang="tr"><span class="duz1">– Aksilik olmayacak Schiffer.</span></p>

    <p class="duz" xml:lang="tr"><span class="duz1">– Bana fotoğrafları ver.</span></p>

    <p class="duz" xml:lang="tr"><span class="duz1">Paul bir an tereddüt etti, sonra içinde cesetlerin fotoğraflarının bulunduğu zarfı ona uzattı. Adam gülümseyerek kapıyı açtı.</span></p>

    <p class="duz" xml:lang="tr"><span class="duz1">– Eğer beni rahat bırakırsan, her şey yolunda gidecektir.</span></p>

    <p class="duz" xml:lang="tr"><span class="duz1">Paul de arabadan çıktı, “Sadece bir tek şansın var yaşlı kurt, ikincisi olmayacak” diye düşünüyordu.</span></p>
  </div>
</body>
</html>