<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>51.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x51">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">51</span></h1>

    <p class="duz" xml:lang="tr"><span class="duz1">Mathilde Wilcrau, bir pozitron kamerasına hiç bu kadar yakın olmamıştı.</span></p>

    <p class="duz" xml:lang="tr"><span class="duz1">Uzaktan cihaz, sıradan bir scanner’e benziyordu; geniş, beyaz bir tekerlek, tekerleğin tam merkezinde, çeşitli analiz ve ölçüm aletleriyle donatılmış paslanmaz çelikten bir sedye; yaklaşıldığındaysa üzerine bir serum torbasının takıldığı askıyı andıran metal bir ayak; üzerine boş şırıngaların, plastik ilaç şişelerinin yerleştirildiği küçük tekerlekli bir masa vardı. Yarı karanlık salonda, cihaz garip bir görüntü oluşturuyordu; çok büyük bir hiyeroglif gibi.</span></p>

    <p class="duz" xml:lang="tr"><span class="duz1">Bu cihazdan yararlanmak için, kaçaklar, Paris’e yüz kilometre mesafedeki Reims Üniversitesi Hastanesi’ne gitmek zorunda kalmışlardı. Eric Ackermann radyoloji servisinin müdürünü tanıyordu. Evinden çağrılan doktor, hiç vakit kaybetmeden hastaneye gelmiş ve nöroloğu büyük bir saygı ve sevgi gösterisiyle karşılamıştı. Beklenmedik anda bir sınır karakolunu ziyaret eden efsanevî bir generali karşılayan bir subay gibiydi.</span></p>

    <p class="duz" xml:lang="tr"><span class="duz1">Altı saatten beri Eric Ackermann cihazın çevresinde koşturup duruyordu. Kumanda kabinindeki Mathilde Wilcrau ise onun çalışmasını izliyordu. Çelik sedyeye uzanmış, kafası cihazın içindeki Anna’nın üzerine eğilmişti, iğne yapıyor, serumu kontrol ediyor, silindirin üst kemerinin iç tarafında yer alan eğik aynanın üstüne görüntüler yansıtıyordu.</span></p>

    <p class="duz" xml:lang="tr"><span class="duz1">Camın arkasından onun coşkuyla çalıştığını gördükçe Mathilde hayranlık dolu gözlerini ondan ayıramıyordu. Bu gelişmemiş herif, ki ona arabasını kullanması için izin bile vermemişti, aşırı zorlu bir siyasî ortamda beyin konusunda eşsiz bir deneyim kazanmıştı. Beyni tanıma ve kontrol altında tutmada önemli engelleri aşmıştı.</span></p>

    <p class="duz" xml:lang="tr"><span class="duz1">Bu ilerleme, başka alanlarda da önemli tedavi yöntemlerinin geliştirilmesinde öncü bir rol oynayabilirdi. İsmi nöroloji ve psikiyatri kitaplarında yer alacaktı. Ackermann’ın bu yöntemi, acaba bir ikinci şans bulabilecek miydi?</span></p>

    <p class="duz" xml:lang="tr"><span class="duz1">Uzun boylu kızıl saçlı adam enerji dolu hareketlerle çalışmaya devam ediyordu. Mathilde onun bu enerjisinin gerisindeki nedeni biliyordu. Ackermann, coşkuyla çalışmasının ötesinde, iliklerine kadar uyuşturucuyla doluydu. Amfetamin ve başka uyarıcı ilaçların bağımlısıydı. Zaten hastaneye gelir gelmez, “mazot ikmali” yapmak için hemen eczaneye uğramıştı. Bu sentetik ilaçlar ona çok iyi geliyordu: kimya için yaşamış ve yine kimya tarafından yaşatılmış keskin zekâlı bir adam oluyordu...</span></p>

    <p class="duz" xml:lang="tr"><span class="duz1">Altı saat.</span></p>

    <p class="duz" xml:lang="tr"><span class="duz1">Bilgisayarın tekdüze uğultusu ona beşik etkisi yapıyordu. Mathilde birkaç kez uyuyup uyanmıştı. Uyandığında, düşüncelerini toparlamaya çalışıyordu. Ama boşuna. Bir lambanın ışığına takılıp kalan bir pervane gibi hep tek bir düşünce aklını kurcalıyordu.</span></p>

    <p class="duz" xml:lang="tr"><span class="duz1">Anna’nın uğradığı metamorfoz.</span></p>

    <p class="duz" xml:lang="tr"><span class="duz1">Bir önceki gün, evine gelen bu genç kadın belleğini yitirmişti, bir bebek gibi güçsüz ve çıplaktı. Elinde, parmağının ucunda bulunan bir miktar kına her şeyi değiştirmişti. Bu beklenmedik ve önemli keşfin sonunda kadın bir kuvars kristali kadar sertleşmişti. Sanki o andan itibaren, en kötü bile artık korkulacak bir şey olmaktan çıkmış, tam tersine karşısında durulacak, meydan okunacak bir şey halini almıştı. Bütün risklerine rağmen, doğrudan düşmanın üzerine yürümeyi ve Eric Ackermann’ı ansızın yakalamayı o istemişti.</span></p>

    <p class="duz" xml:lang="tr"><span class="duz1">Artık dümeni elinde tutan oydu.</span></p>

    <p class="duz" xml:lang="tr"><span class="duz1">Sonra, kapalı park alanındaki sorgulama sayesinde de ortaya Sema Gökalp adında bir kadın çıkmıştı. İnsanın kafasında birçok soru işareti uyandıran gizemli bir işçi kadın. Fransızca’yı kusursuz konuşan, Anadolu’dan gelmiş kaçak bir işçi. Sessizliğinin ve tamamen değişmiş yüzünün arkasına farklı bir geçmiş saklayan bu kadın kimdi?</span></p>

    <p class="duz" xml:lang="tr"><span class="duz1">Yeni bir ismin ardına kim gizlenirdi? Başka biri olmak için bu derece değişmeyi becerebilen genç kadın kimdi?</span></p>

    <p class="duz" xml:lang="tr"><span class="duz1">Tüm bunların cevabı, belleğini yeniden kazandığında verilecekti. Anna Heymes. Sema Gökalp... Her ismin, her siluetin arkasında daima bir başka sır saklayan, çok kimlikli bir Rus bebeği, bir matruşka gibiydi.</span></p>

    <p class="duz" xml:lang="tr"><span class="duz1">Eric Ackermann oturduğu koltuktan kalktı. Anna’nın kolundaki kateteri çıkardı, ayağını serum pompasının üstünden çekti, aynayı kaldırdı. İşlem sona ermişti. Mathilde gerindi, sonra, son bir kez daha, aklından geçenleri tasnif etmeyi denedi. Başaramadı. Yeni bir düşünce aklını kurcalamaya başlamıştı.</span></p>

    <p class="duz" xml:lang="tr"><span class="duz1">Kına.</span></p>

    <p class="duz" xml:lang="tr"><span class="duz1">Bazı Müslüman kadınların ellerindeki bu kırmızı lekeler, sanki Sema Gökalp’ın Parisli dünyası ile uzaklardaki dünyası arasında kesin bir sınır oluşturuyordu. Kendi halinde insanların yaşadığı, düzenli evliliklerin yapıldığı, gelenek ve göreneklerin ön planda olduğu bir dünya. Diğer taraftaysa çakıl taşlarıyla ve yırtıcı hayvanlarla dolu vahşi ve ürkütücü bir dünya.</span></p>

    <p class="duz" xml:lang="tr"><span class="duz1">Mathilde gözlerini kapattı.</span></p>

    <p class="italik1" xml:lang="tr"><span class="italik">Dövmeli eller; boğumlu bileklerin, kaslı parmakların çevresindeki, nasırlı avuçların içindeki kahverengi arabesk desenler; cildin bu desenlerle kaplı olmayan bir santimetresi bile yok; kırmızı çizgi asla kesintiye uğramıyor; uzuyor, genişliyor, kendi üzerine dönüyor, yeni bir hipnotik şekil oluşturana dek bukleler meydana getiriyor...</span></p>

    <p class="duz" xml:lang="tr"><span class="duz1">– Uykuya daldı.</span></p>

    <p class="duz" xml:lang="tr"><span class="duz1">Mathilde irkildi. Ackermann tam karşısında duruyordu. Beyaz önlüğü, omuzlarının üstünde dalgalanan beyaz bir bayrak gibiydi. Bütün vücudunu tikler, titremeler sarmıştı, ama genel görünüm itibariyle tuhaf bir güçlülük sergiliyordu; uyuşturucu müptelası birinin sinirliliği altındaki güven duygusu olmalıydı.</span></p>

    <p class="duz" xml:lang="tr"><span class="duz1">– Nasıl gitti?</span></p>

    <p class="duz" xml:lang="tr"><span class="duz1">Bilgisayar konsolu üzerinden bir sigara aldı ve yaktı. Derin bir nefes çektikten sonra, bir duman bulutunun içinden cevap verdi:</span></p>

    <p class="duz" xml:lang="tr"><span class="duz1">– Ona önce Flumazenil, yani Valium’un panzehirini enjekte ettim. Ardından, Oksijen-15’in etkisi altındaki belleğin her bölgesini uyararak koşullandırmayı ortadan kaldırdım. Tam olarak aynı yolu izledim. (Sigarasıyla düşey bir eksen çizdi.) Aynı kelimelerle, aynı sembollerle. Ama ne yazık ki, elimde Heymes’lerin ne fotoğrafları ne de video görüntüleri var. Yine de ben, işlemin en önemli kısmını hallettiğimi düşünüyorum. Şimdilik düşünceleri biraz bulanık olacak. Kendi gerçek anıları yavaş yavaş geri gelecek. Anna Heymes kendini yok edecek ve yerini ilk kişiliğe bırakacak. Ama dikkat edin (sigarasını sallıyordu) çok titiz bir çalışma bu!</span></p>

    <p class="duz" xml:lang="tr"><span class="duz1">Gerçek bir kaçık, diye düşündü Mathilde, bir duygusuzluk ve aşırı coşku karışımı. Ağzını açtı, ama çakan yeni bir şimşek onu durdurdu. Bir kez daha, kına.</span> <span class="italik">Çizgiler, ellerin üzerinde hayat buluyor; çeşitli desenler damarlar boyunca yılankavi şekiller çizerek ilerliyor, parmakların çevresinde dolandıktan sonra pigmentten kararmış tırnaklara kadar ulaşıyor...</span></p>

    <p class="duz" xml:lang="tr"><span class="duz1">– Başlangıçta, biraz sıkıntılı olacak, diye devam etti Ackermann, sigarasından derin bir nefes çekerek. Farklı bilinç düzeyleri birbirine karışacak. Kimi kez, hangisinin gerçek hangisinin yapay olduğunu ayırt edemeyecek. Ama yavaş yavaş, asıl belleği yeniden üste çıkacak. Flumazenil kullanımı, ihtilaçlara da yol açabilir, ama ben ona yan etkileri azaltması için başka bir ilaç daha verdim...</span></p>

    <p class="duz" xml:lang="tr"><span class="duz1">Mathilde saçlarını geriye attı, yüzü hayalet gibi olmalıydı.</span></p>

    <p class="duz" xml:lang="tr"><span class="duz1">– Ya yüzler?</span></p>

    <p class="duz" xml:lang="tr"><span class="duz1">Belli belirsiz bir hareketle dumanı üfledi.</span></p>

    <p class="duz" xml:lang="tr"><span class="duz1">– Onların da silinmesi, belirsiz bir hal alması lazım. İşaretler daha belirgin olacak. Hatıraları, referansları açıklığa kavuşacak ve tepkileri denge bulacak. Ama bir kez daha yineliyorum, tüm bunlar çok yeni ve...</span></p>

    <p class="duz" xml:lang="tr"><span class="duz1">Mathilde, camın diğer tarafında bir hareketlenme fark etti. Hemen tıbbî görüntüleme odasına gitti. Anna, Petscan masasının üzerine oturmuş, ayaklarını aşağı sarkıtmış, elleriyle geriye dayanmıştı.</span></p>

    <p class="duz" xml:lang="tr"><span class="duz1">– Kendini nasıl hissediyorsun?</span></p>

    <p class="duz" xml:lang="tr"><span class="duz1">Yüzünde bir gülümseme vardı.</span></p>

    <p class="duz" xml:lang="tr"><span class="duz1">Ackermann da odaya geldi ve hâlâ çalışmakta olan bazı makineleri kapattı.</span></p>

    <p class="duz" xml:lang="tr"><span class="duz1">– Kendini nasıl hissediyorsun? diye tekrar etti Mathilde.</span></p>

    <p class="duz" xml:lang="tr"><span class="duz1">Anna, ona tereddütlü gözlerle baktı. O anda, Mathilde durumu anladı. O artık aynı kadın değildi: çivit mavisi gözleri başka bir bilinçle Mathilde’e gülümsüyordu.</span></p>

    <p class="duz" xml:lang="tr"><span class="duz1">– Sigaran var mı? diye sordu, tınısını arayan bir sesle.</span></p>

    <p class="duz" xml:lang="tr"><span class="duz1">Mathilde ona bir Marlboro uzattı. Sigarayı alan narin elleri gözleriyle izledi. Aynı anda, kına desenleri yeniden gözlerinin önünde canlandı.</span> <span class="italik">Çiçekler, yılanlar sıkılı bir yumruğun çevresine dolanıyor. Otomatik bir tabancanın kabzasını sıkıca kavramış kınalı bir el...</span></p>

    <p class="duz" xml:lang="tr"><span class="duz1">Siyah perçemli genç kadın, sigarasından çıkan duman kıvrımının arkasından mırıldandı:</span></p>

    <p class="duz" xml:lang="tr"><span class="duz1">– Anna Heymes olmayı tercih ederdim.</span></p>
  </div>
</body>
</html>