<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>26.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x26">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">26</span></h1>

    <p class="duz" xml:lang="tr"><span class="duz1">Acil çıkış kapısından çıktılar ve Golf’e kadar koştular. Paul arabayı çalıştırdı ve gaza köküne kadar bastı, az kalsın o anda yoldan geçmekte olan başka bir arabaya çarpıyorlardı.</span></p>

    <p class="duz" xml:lang="tr"><span class="duz1">Önce cadde boyunca dümdüz ilerledi, sonra sağa Lucien-Sampaix Sokağı’na saptı. Ama geç de olsa ters yöne girdiğini anladı. Ani bir manevrayla arabayı bir kez daha döndürdü, sola Magenta Bulvarı’na yöneldi.</span></p>

    <p class="duz" xml:lang="tr"><span class="duz1">Gerçek gözlerinin önünde dans ediyordu. Gözyaşları ön cama vuran yağmur damlalarına karışıyor, her şeyi daha da bulanık hale getiriyordu. Tam karşısında, sağanağın içinde yara gibi kanayan trafik lambalarını görüyordu.</span></p>

    <p class="duz" xml:lang="tr"><span class="duz1">İlk kavşağı hiç frene basmadan geçti, sonra diğer arabaların korna ve fren sesleri arasında ikincisini. Nihayet üçüncü ışıkta sert bir frenle durdu. Birkaç saniye boyunca kafasının içindeki uğultuya kulak verdi, ne yapması gerektiğini biliyordu.</span></p>

    <p class="duz" xml:lang="tr"><span class="duz1">Yeşil.</span></p>

    <p class="duz" xml:lang="tr"><span class="duz1">Debriyaja basmadan arabayı hareket ettirince motor stop etti, Paul küfrü bastı.</span></p>

    <p class="duz" xml:lang="tr"><span class="duz1">Kontak anahtarını çevirirken Schiffer’in sesini duydu:</span></p>

    <p class="duz" xml:lang="tr"><span class="duz1">– Nereye gidiyorsun?</span></p>

    <p class="duz" xml:lang="tr"><span class="duz1">– Karakola, dedi Paul dişlerinin arasından. Seni tutukluyorum pis herif.</span></p>

    <p class="duz" xml:lang="tr"><span class="duz1">Meydanın diğer tarafında, Doğu Garı bir yolcu gemisi gibi ışıl ışıldı. Arabayı yeniden çalıştırmıştı ki, Rakam bacağını onun tarafına geçirdi ve gaz pedalına köküne kadar bastı.</span></p>

    <p class="duz" xml:lang="tr"><span class="duz1">– Seni orospu...</span></p>

    <p class="duz" xml:lang="tr"><span class="duz1">Schiffer, direksiyonu yakaladı ve sağa kırdı. Sibour Sokağı’na hızla daldılar, burası Saint-Laurent Kilisesi boyunca uzanan dolambaçlı dar bir sokaktı. Tek eliyle sımsıkı tuttuğu direksiyonu bir kez daha kırdı, Golf, bisiklet yolunu ayıran taşların üzerinde zıpladı ve kaldırıma çıkıp durdu.</span></p>

    <p class="duz" xml:lang="tr"><span class="duz1">Direksiyon Paul’ün kaburgalarına çarptı. Paul hıçkırdı, öksürdü, sonra ter içinde kaldı. Yumruğunu sıktı ve yan koltuğa döndü, Schiffer’in çenesini kırmaya hazırdı.</span></p>

    <p class="duz" xml:lang="tr"><span class="duz1">Adamın yüzünün solgunluğu onu bu düşüncesinden caydırdı. Jean-Louis Schiffer sanki yeniden yirmi yaşındaydı. Yandan bakıldığında sanki boynu eski sarkıklığını kaybetmişti. Gözleri donuktu, cam gibi parlıyordu. Gerçek bir ölü kafasını andırıyordu.</span></p>

    <p class="duz" xml:lang="tr"><span class="duz1">– Siz bir kaçıksınız, dedi Paul, bir tiksinti ifadesi olarak yeniden siz diye hitap etmeye başlamıştı. Rezil bir ruh hastasısınız. Sizin için elimden geleni yapacağım, bana güvenin. Kodeste gebereceksiniz, lanet olası işkenceci!</span></p>

    <p class="duz" xml:lang="tr"><span class="duz1">Schiffer cevap vermedi, torpido gözünde eski bir Paris planı buldu ve kan içinde kalmış ceketini temizlemek için birkaç sayfayı kopardı. Üstü beneklerle kaplı elleri titriyordu, dişlerinin arasından ıslık çalar gibi konuştu:</span></p>

    <p class="duz" xml:lang="tr"><span class="duz1">– Bu götverenlerle konuşmanın otuz altı yolu yok.</span></p>

    <p class="duz" xml:lang="tr"><span class="duz1">– Bizler polisiz.</span></p>

    <p class="duz" xml:lang="tr"><span class="duz1">– Marius aşağılık bir pisliktir. Buradaki kadınları, onların Türkiye’deki çocuklarını sakat bırakarak kendi kölesi haline getiriyor. Bir kol, bir bacak: bu Türk annelerinin sesini kesiyor.</span></p>

    <p class="duz" xml:lang="tr"><span class="duz1">– Bizler kanunuz.</span></p>

    <p class="duz" xml:lang="tr"><span class="duz1">Paul’ün soluk alışları normale dönmüş, yeniden kendine güveni gelmişti. Görüş alanı da düzelmişti: artık kilisenin simsiyah ve dik duvarını; başlarının üstünde bir darağacı gibi dikilen çörtenleri; ve gecenin karanlığına bir kâbus gibi inen yağmuru görüyordu.</span></p>

    <p class="duz" xml:lang="tr"><span class="duz1">Schiffer camı açtı ve dışarı tükürdü.</span></p>

    <p class="duz" xml:lang="tr"><span class="duz1">– Benden kurtulmak için çok geç.</span></p>

    <p class="duz" xml:lang="tr"><span class="duz1">– Yaptığım işlerin sorumluluğunu üzerime almaktan korktuğumu düşünüyorsanız... Yanılıyorsunuz. Deliğe gideceksiniz, sizinle aynı hücreyi paylaşmam gerekse bile!</span></p>

    <p class="duz" xml:lang="tr"><span class="duz1">Schiffer arabanın tavan lambasını yaktı, sonra dizlerinin üzerinde duran dosyayı açtı. Üç işçi kadının fişlerini eline aldı; laser printer’la basılmış, üzerlerine birer polaroid fotoğraf ataşlanmıştı. Fotoğrafları çıkardı ve ön konsolun üzerine tarot kâğıtları gibi dizdi.</span></p>

    <p class="duz" xml:lang="tr"><span class="duz1">Yeniden gırtlağını temizledikten sonra sordu:</span></p>

    <p class="duz" xml:lang="tr"><span class="duz1">– Ne görüyorsun?</span></p>

    <p class="duz" xml:lang="tr"><span class="duz1">Paul herhangi bir tepki göstermedi. Sokak lambaları konsolun üzerindeki fotoğrafları harelendiriyordu. İki aydan beri bu yüzleri arıyordu. Onları hayal etmiş, çizmiş, silmiş, en az yüz kere bunu tekrarlamıştı. Şimdi, onlar tam karşısındaydı, ama bir kadınla yatağa girecek bakir bir erkek gibi hissediyordu kendini.</span></p>

    <p class="duz" xml:lang="tr"><span class="duz1">Schiffer onu ensesinden tuttu ve resimlere daha yakından bakması için zorladı:</span></p>

    <p class="duz" xml:lang="tr"><span class="duz1">– Ne görüyorsun? diye sorusunu yineledi, gırtlaktan gelen bir sesle.</span></p>

    <p class="duz" xml:lang="tr"><span class="duz1">Paul gözlerini fal taşı gibi açtı. Yumuşak yüz hatları olan üç kadın ona bakıyordu, aniden patlamış flaşın etkisiyle şaşkın bir halleri vardı. Kızıl saçları, dolgun yüzlerini daha da belirginleştirmişti.</span></p>

    <p class="duz" xml:lang="tr"><span class="duz1">– Dikkatini çeken bir şey görüyor musun? diye ısrar etti Rakam.</span></p>

    <p class="duz" xml:lang="tr"><span class="duz1">Paul kararsızdı:</span></p>

    <p class="duz" xml:lang="tr"><span class="duz1">– Birbirlerine benziyorlar, değil mi?</span></p>

    <p class="duz" xml:lang="tr"><span class="duz1">Schiffer kahkaha atarak onun söylediğini tekrar etti:</span></p>

    <p class="duz" xml:lang="tr"><span class="duz1">– Birbirlerine mi benziyorlar? Her seferinde aynı şeyi söylüyorsun.</span></p>

    <p class="duz" xml:lang="tr"><span class="duz1">Paul, Schiffer’e doğru döndü. Kavramakta zorluk çekiyordu:</span></p>

    <p class="duz" xml:lang="tr"><span class="duz1">– Yani?</span></p>

    <p class="duz" xml:lang="tr"><span class="duz1">– Yanisi, haklısın. Katil tek bir kişiyi ve aynı yüzü arıyor. Sevdiği, ama aynı zamanda da nefret ettiği bir yüzü. Onda takıntı haline gelmiş, çelişik duygular uyandıran bir yüzü. Onun güdülenimlerinden yola çıkarak tahminde bulunulabilir. Ama şimdi, en azından onun bir amacı olduğunu biliyoruz.</span></p>

    <p class="duz" xml:lang="tr"><span class="duz1">Paul’ün öfkesi bir zafer duygusuna dönüşmüştü. Sezgileri doğru çıkmıştı: kurbanlar kaçak işçi kadınlardı, yüz hatları birbirine benziyordu... Acaba Antikçağ heykelleri konusunda da haklı olabilir miydi?</span></p>

    <p class="duz" xml:lang="tr"><span class="duz1">Schiffer devam etti:</span></p>

    <p class="duz" xml:lang="tr"><span class="duz1">– Bu yüzler bizim için çok değerli bir adım. Çünkü bize çok önemli bilgiler veriyor. Katil bu mahalleyi avucunun içi gibi biliyor.</span></p>

    <p class="duz" xml:lang="tr"><span class="duz1">– Bu bir keşif değil.</span></p>

    <p class="duz" xml:lang="tr"><span class="duz1">– Onun Türk olduğunu ve buradaki tüm atölyeleri, gece kulüplerini çok iyi bildiğini sanıyorum. Kurbanlara benzeyen diğer kızları bulmak için büyük bir çaba sarf etmek gerekiyor. Çünkü bu pezevenk her yere rahatlıkla girip çıkıyor.</span></p>

    <p class="duz" xml:lang="tr"><span class="duz1">Paul daha sakin bir tonda konuştu:</span></p>

    <p class="duz" xml:lang="tr"><span class="duz1">– Tamam. Siz olmadan asla bu fotoğrafları ele geçiremeyeceğimi kabul ediyorum. Ben de bir iyilikte bulunup sizi gözaltına almayacağım. Karakola uğramadan dosdoğru sizi Longères’e götüreceğim.</span></p>

    <p class="duz" xml:lang="tr"><span class="duz1">Kontak anahtarını çevirdi, ama Schiffer, Paul’ün koluna yapıştı:</span></p>

    <p class="duz" xml:lang="tr"><span class="duz1">– Hata yapıyorsun delikanlı. Bana her zamankinden daha fazla ihtiyacın olacak.</span></p>

    <p class="duz" xml:lang="tr"><span class="duz1">– Sizin için her şey bitti.</span></p>

    <p class="duz" xml:lang="tr"><span class="duz1">Schiffer fişlerden birini havaya kaldırdı, lambanın ışığına doğru tutup salladı:</span></p>

    <p class="duz" xml:lang="tr"><span class="duz1">– Sadece yüzler ve kimlikler yeterli olmaz. Atölyelerin adresleri, yerleri de gerekli. Ve bu, senin için oldukça zor.</span></p>

    <p class="duz" xml:lang="tr"><span class="duz1">Paul anahtarları bıraktı:</span></p>

    <p class="duz" xml:lang="tr"><span class="duz1">– İş arkadaşları bir şeyler biliyor mudur?</span></p>

    <p class="duz" xml:lang="tr"><span class="duz1">– Adlî tabibin sana söylediği şeyi hatırla. Mideleri boşmuş. İşten çıkmış evlerine gidiyorlarmış. Her akşam aynı yoldan giden diğer işçileri sorgulamak gerek. Tabiî atölye sahiplerini de. Ama tüm bunlar için bana ihtiyacın var, genç adam.</span></p>

    <p class="duz" xml:lang="tr"><span class="duz1">Schiffer fazla üstelememişti: zaten üç aydan beri Paul hep aynı duvarlara tosluyordu. Paul bu soruşturmayı tek başına yürüttüğü takdirde hiçbir şey elde edemeyeceğini düşünüyordu.</span></p>

    <p class="duz" xml:lang="tr"><span class="duz1">– Size sadece bir gün veriyorum, dedi Paul. Atölyeleri dolaşacağız. İş arkadaşlarını, komşularını, eşlerini, önümüze çıkan herkesi sorguya çekeceğiz. Sonra da, sizi yaşlılar yurduna götüreceğim. Ama sizi uyarıyorum: en ufak bir yanlış yaparsanız sizi öldürürüm. Bu kez asla tereddüt etmeyeceğim.</span></p>

    <p class="duz" xml:lang="tr"><span class="duz1">Schiffer gülmemek için kendini zor tuttu, ama Paul bunu hissetti ve yüreğini bir korku kapladı. Artık korku ikisini bir arada tutacaktı. Paul arabayı hareket ettirdiğinde Schiffer yeniden tepkisiz bir adam olmuştu; içi rahat etmiş olmalıydı.</span></p>

    <p class="duz" xml:lang="tr"><span class="duz1">– Marius’un yerinde, o şiddetin sebebi neydi?</span></p>

    <p class="duz" xml:lang="tr"><span class="duz1">Schiffer, karanlığın içinde dışa doğru uzanan çörtenlere bakıyordu. Tünekleri üstüne çöreklenmiş şeytanlar; kanca burunlu iblisler; yarasa kanatları olan cinler. Bir süre daha sessizliğini korudu, sonra mırıldandı.</span></p>

    <p class="duz" xml:lang="tr"><span class="duz1">– Başka yolu yoktu. Onlar asla konuşmazlar.</span></p>

    <p class="duz" xml:lang="tr"><span class="duz1">– “Onlar” dediğin kim?</span></p>

    <p class="duz" xml:lang="tr"><span class="duz1">– Türkler. Tüm mahalleli ağız birliği etmişçesine tek kelime söylemez, Allah kahretsin! Gerçeği cımbızla tek tek çekip almak lazım.</span></p>

    <p class="duz" xml:lang="tr"><span class="duz1">Paul’ün sesi çatallanmış, tizleşmişti:</span></p>

    <p class="duz" xml:lang="tr"><span class="duz1">– Neden bu şekilde davranıyorlar? Onlara yardım etmemizi neden istemiyorlar?</span></p>

    <p class="duz" xml:lang="tr"><span class="duz1">Schiffer hâlâ çörtenleri inceliyordu. Yüzünün solgunluğu tavan lambasının ışığı altında bir kat daha artmıştı:</span></p>

    <p class="duz" xml:lang="tr"><span class="duz1">– Hâlâ anlamadın mı? Katili koruyorlar.</span></p>
  </div>
</body>
</html>