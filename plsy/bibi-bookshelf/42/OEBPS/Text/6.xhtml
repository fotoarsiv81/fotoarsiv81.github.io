<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>6.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x6">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">6</span></h1>

    <p class="duz" xml:lang="tr"><span class="duz1">Ama hastalık, uykusunda da rahat bırakmıyordu onu. Krizlerin başladığı günden beri, Anna hep aynı rüyayı görüyordu. Siyah beyaz görüntüler, bir sessiz filmde olduğu gibi düzensiz aralıklarla art arda geçip gidiyordu.</span></p>

    <p class="duz" xml:lang="tr"><span class="duz1">Sahne her seferinde aynıydı: açgözlü köylüler, geceyarısı bir garın peronunda bekliyordu; buhar dumanları arasında bir marşandiz geliyordu. Bir yük vagonunun kapısı açılıyordu. Kasketli bir adam görünüyor ve ona uzatılan bir bayrağı almak için eğiliyordu; bayrakta tuhaf bir kısaltma vardı: üzerindeki, yıldız biçiminde yerleştirilmiş dört hilal dikkati çekiyordu.</span></p>

    <p class="duz" xml:lang="tr"><span class="duz1">Adam kara kaşlarını çatarak doğruluyordu. Elindeki bayrağı sallayarak kalabalığa sesleniyordu, ama söyledikleri duyulmuyordu. Onun yerine kalabalıktan sesler yükseliyordu: iç çekmeler ve çocuk ağlamalarıyla karışık dayanılmaz bir uğultu.</span></p>

    <p class="duz" xml:lang="tr"><span class="duz1">Böylece Anna’nın fısıldamaları da bu yürekleri parçalayan koroya karışıyordu. Anna küçük çocuklara sesleniyordu: “Nerelisiniz?” “Neden ağlıyorsunuz?”</span></p>

    <p class="duz" xml:lang="tr"><span class="duz1">Cevap olarak garın peronunda şiddetli bir rüzgâr çıkıyordu. Bayrağın üzerindeki dört hilal, fosfor gibi ışıldamaya başlıyordu. Kâbus, hayal, Anna’nın kâbusunu oluşturan bu sahne de rüzgârda savruluyordu. Adamın paltosu aralanıyor, çıplak, açık, bomboş göğüs kafesi görünüyordu; sonra fırtına adamın yüzünü un ufak ediyordu. Rüzgârda savrulan kül gibi, etler çevreye dağılıyordu...</span></p>

    <p class="duz-ilk-paragraf" xml:lang="tr"><span class="duz1">Anna sıçrayarak uyandı.</span></p>

    <p class="duz" xml:lang="tr"><span class="duz1">Gözlerini karanlığa açtı, her şey ona yabancıydı. Oda. Yatak. Yanında uyuyan adam. Bu yabancı ortama alışmak için birkaç saniye bekledi. Yatakta doğrulup sırtını duvara dayadı ve yüzünü kuruladı, ter içindeydi.</span></p>

    <p class="duz" xml:lang="tr"><span class="duz1">Neden hep aynı rüyayı görüyordu? Hastalığıyla ilgisi neydi? Bunun hastalığın bir başka semptomu olduğuna emindi; zihinsel bozukluğunun açıklanamaz ikincil bir etkisi, gizemli bir göstergesiydi. Anna karanlığın içinde seslendi:</span></p>

    <p class="duz" xml:lang="tr"><span class="duz1">– Laurent?</span></p>

    <p class="duz" xml:lang="tr"><span class="duz1">Arkası dönük kocası kıpırdamadı. Anna, Laurent’ın omzunu tuttu:</span></p>

    <p class="duz" xml:lang="tr"><span class="duz1">– Laurent, uyuyor musun?</span></p>

    <p class="duz" xml:lang="tr"><span class="duz1">Belli belirsiz bir hareket yaptı, çarşaf buruştu. Sonra Anna, karanlığın içinde Laurent’ın yüzünü gördü. Alçak sesle tekrar etti:</span></p>

    <p class="duz" xml:lang="tr"><span class="duz1">– Uyuyor musun?</span></p>

    <p class="duz" xml:lang="tr"><span class="duz1">– Artık uyandım.</span></p>

    <p class="duz" xml:lang="tr"><span class="duz1">– Sana... sana bir soru sorabilir miyim?</span></p>

    <p class="duz" xml:lang="tr"><span class="duz1">Laurent hafifçe doğruldu ve dirseklerini yastığa dayadı.</span></p>

    <p class="duz" xml:lang="tr"><span class="duz1">– Dinliyorum.</span></p>

    <p class="duz" xml:lang="tr"><span class="duz1">Anna sesini iyice alçalttı; rüyasında gördüğü çocukların hıçkırıkları hâlâ kulağında çınlıyordu:</span></p>

    <p class="duz" xml:lang="tr"><span class="duz1">– Neden... (Tereddüt etti.) Neden çocuğumuz yok?</span></p>

    <p class="duz" xml:lang="tr"><span class="duz1">Bir saniye kadar, hiçbir şey kıpırdamadı. Sonra Laurent üzerindeki örtüyü attı ve yatağın kenarına oturdu, sırtı dönüktü. Odadaki sessizlik, gerginlik ve sevgisizlik yüklüydü sanki.</span></p>

    <p class="duz" xml:lang="tr"><span class="duz1">Laurent, konuşmaya başlamadan önce yüzünü ovuşturdu:</span></p>

    <p class="duz" xml:lang="tr"><span class="duz1">– Ackermann’la yeniden konuşmamız gerekiyor.</span></p>

    <p class="duz" xml:lang="tr"><span class="duz1">– Ne?</span></p>

    <p class="duz" xml:lang="tr"><span class="duz1">– Ona telefon edeceğim. Hastaneden randevu alacağım.</span></p>

    <p class="duz" xml:lang="tr"><span class="duz1">– Neden böyle söylüyorsun?</span></p>

    <p class="duz" xml:lang="tr"><span class="duz1">Laurent, başını çevirdi:</span></p>

    <p class="duz" xml:lang="tr"><span class="duz1">– Yalan söyledin. Bize başka bellek rahatsızlıklarının olduğundan bahsetmedin. Sadece yüzleri tanıyamama, hatırlayamama sorunundan söz ettin.</span></p>

    <p class="duz" xml:lang="tr"><span class="duz1">Anna bir gaf yaptığını anladı; sorusu, kafasındaki yeni bir uçurumu apaçık ortaya koymuş olmalıydı. Anna sadece Laurent’ın ensesini, dalgalı saçlarının buklelerini, dar sırtını görüyordu, ama onun öfkesini, bıkkınlığını ve ruhsal çöküntüsünü de hissediyordu.</span></p>

    <p class="duz" xml:lang="tr"><span class="duz1">– Ne söyledim? diye ağzından kaçırdı Anna.</span></p>

    <p class="duz" xml:lang="tr"><span class="duz1">Laurent ona doğru döndü:</span></p>

    <p class="duz" xml:lang="tr"><span class="duz1">– Hiçbir zaman çocuk istemedin. Bu, benimle evlenmek için tek şartındı. (Sesini yükseltmiş, sol kolunu ona doğru uzatmıştı.) Hatta evlendiğimiz gece, çocuk konusunu bir daha açmamam için bana yemin ettirmiştin. Aklını oynatıyorsun, Anna. Savaşman, karşı koyman gerekiyor. Bu tetkikleri bir an önce yaptırmamız lazım. Olan biteni anlamalıyız. Buna bir son vermek gerek! Allah kahretsin!</span></p>

    <p class="duz" xml:lang="tr"><span class="duz1">Anna yatağın diğer ucuna büzüldü:</span></p>

    <p class="duz" xml:lang="tr"><span class="duz1">– Bana birkaç gün daha izin ver. Başka bir çözüm daha olmalı.</span></p>

    <p class="duz" xml:lang="tr"><span class="duz1">– Hangi çözüm?</span></p>

    <p class="duz" xml:lang="tr"><span class="duz1">– Bilmiyorum. Birkaç gün daha. Lütfen.</span></p>

    <p class="duz" xml:lang="tr"><span class="duz1">Laurent yeniden yatağa uzandı ve kafasını örtünün altına soktu:</span></p>

    <p class="duz" xml:lang="tr"><span class="duz1">– Gelecek çarşamba Ackermann’ı arayacağım.</span></p>

    <p class="duz" xml:lang="tr"><span class="duz1">Ona teşekkür etmek gereksizdi: Anna bile bu ertelemeyi neden istediğini bilmiyordu. Gerçeği yadsımanın ne gibi bir yararı olabilirdi? Hastalık galip gelmek üzereydi, nöron nöron beyninin her bölgesini ele geçiriyordu.</span></p>

    <p class="duz" xml:lang="tr"><span class="duz1">Anna da örtünün altına süzüldü, ama Laurent’dan mümkün olduğunca uzak yatmaya gayret etti ve şu çocuk meselesini düşünmeye başladı. Neden böyle bir istekte bulunmuştu? O zamanki düşünceleri neydi? Hiçbir cevap bulamadı. Kendi öz kişiliği bile kendine yabancılaşmıştı.</span></p>

    <p class="duz" xml:lang="tr"><span class="duz1">Evlendiği günü düşündü. Sekiz yıl oluyordu. O zamanlar yirmi üç yaşındaydı. Tam olarak ne hatırlıyordu?</span></p>

    <p class="duz" xml:lang="tr"><span class="duz1">Saint-Paul-de-Vence’da küçük bir şato, palmiye ağaçları, güneşten sararmış, göz alabildiğince uzanan bir çimenlik, çocukların gülüşmeleri. Anna gözlerini kapadı, aynı duyguları yeniden yaşamaya çalıştı. El ele tutuşup çimenlerin üzerinde dans eden kalabalık, bir gölge oyunu gibi uzuyordu. Çiçeklerle süslü saç örgülerini, beyaz elleri de görüyordu...</span></p>

    <p class="duz" xml:lang="tr"><span class="duz1">Birden, tül kadar ince bir eşarp belleğinde dalgalandı; kumaş, kendi etrafında dönerek, rondo oynayan kalabalığın şaşkın bakışları arasında yeşil otların içinden süzülerek geçti ve ışığa asılı kaldı.</span></p>

    <p class="duz" xml:lang="tr"><span class="duz1">Kumaş parçası Anna’nın yüzüne doğru yaklaştı, sonra dudaklarının çevresine dolandı. Anna, bir kahkaha atarak ağzını açtı, ilmikler gırtlağına doğru akmaya başladı. Soluğu kesildi, tül damağına yapıştı. Ama bu tül, eşarp değil, bir gazlı bezdi.</span></p>

    <p class="duz" xml:lang="tr"><span class="duz1">Onu boğan, soluğunu tıkayan ameliyatlarda kullanılan gazlı bez.</span></p>

    <p class="duz" xml:lang="tr"><span class="duz1">Gecenin karanlığında bağırdı; çığlığı sessizdi. Gözlerini açtı: uykuya dalmıştı. Ağzı yastığa gömülüydü.</span></p>

    <p class="duz" xml:lang="tr"><span class="duz1">Bütün bunlar ne zaman sona erecekti? Yatakta doğruldu, ter içindeydi. El yordamıyla odadan çıktı, ışığı yakmadan önce kapıyı kapattı. Elektrik butonuna bastı, sonra başını lavabonun üstündeki aynaya doğru kaldırdı.</span></p>

    <p class="duz" xml:lang="tr"><span class="duz1">Yüzü kan içindeydi.</span></p>

    <p class="duz" xml:lang="tr"><span class="duz1">Alnında kan lekeleri vardı; gözlerinin altında, burun deliklerinin kenarında, dudaklarının çevresinde kanlar kurumuştu. Önce yaralanmış olduğunu düşündü. Sonra aynaya iyice yaklaştı: sadece burnu kanamıştı. Karanlıkta kurulanmak isterken, kanı her tarafa bulaştırmış olmalıydı. Sweat-shirt’ü bile kanlanmıştı.</span></p>

    <p class="duz" xml:lang="tr"><span class="duz1">Soğuk su musluğunu açtı ve ellerini uzattı, lavabonun içinde pembe renkli bir su burgacı meydana geldi. İçini bir duygu kapladı: bu kan vücudunda saklı gerçeğin somut bir örneğiydi. Bilincinin tanımayı, biçimlendirmeyi reddettiği, vücudundan organik akışlar halinde uzaklaşan bir gizemin.</span></p>

    <p class="duz" xml:lang="tr"><span class="duz1">Yüzünü soğuk suyla yıkadı, hıçkırıkları musluktan akan suyun sesine karışıyordu. Gürültüyle akan suyla birlikte mırıldanmayı sürdürüyordu:</span></p>

    <p class="duz" xml:lang="tr"><span class="duz1">– Ama neyim var benim? Benim neyim var?</span></p>
  </div>
</body>
</html>