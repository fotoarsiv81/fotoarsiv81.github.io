<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>67.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x67">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">67</span></h1>

    <p class="duz" xml:lang="tr"><span class="duz1">Roissy-Charles-De-Gaulle Havalimanı.</span></p>

    <p class="duz" xml:lang="tr"><span class="duz1">Perşembe 21 mart, saat 16.</span></p>

    <p class="duz" xml:lang="tr"><span class="duz1">Bir silahı havalimanına sokmanın tek bir yolu vardır.</span></p>

    <p class="duz" xml:lang="tr"><span class="duz1">Amatörler, genellikle, polimerden üretilmiş Glock marka otomatik bir tabancanın x-ray ve metal detektörleri tarafından algılanmayacağını düşünürler. Yanlış: namlu, geri tepme yayı, horoz, tetik, şarjör yayı ve birkaç başka parça daha metaldir. Ve henüz kurşunlar hesapta bile yoktur.</span></p>

    <p class="duz" xml:lang="tr"><span class="duz1">Bir tabancayı havalimanına sokmanın tek bir yolu vardır.</span></p>

    <p class="duz" xml:lang="tr"><span class="duz1">Ve Sema bunu biliyordu.</span></p>

    <p class="duz" xml:lang="tr"><span class="duz1">Türk Hava Yolları’nın, İstanbul’a gidecek TK 4067 uçuş sayılı uçağına binmeden önce havalimanı terminalindeki ticarî bölgenin mağazalarına uğradı.</span></p>

    <p class="duz" xml:lang="tr"><span class="duz1">Önce birkaç parça giysi ve bir seyahat çantası satın aldı –bagajsız bir yolcudan daha fazla şüphe çekecek hiçbir şey yoktur– sonra da fotoğraf malzemeleri. Bir F2 Nikon fotoğraf makinesi, 35-70 ve 200 milimetrelik bir objektif, bu marka makinelere uyumlu aletlerin yer aldığı küçük bir kutu ve güvenlik kontrolü sırasında filmleri koruyan içi kurşun kaplı iki film kabı. Tüm bu malzemeleri büyük bir itinayla, profesyonellerin kullandığı Promax marka bir çantaya yerleştirdi, sonra havalimanının tuvaletine gitti.</span></p>

    <p class="duz" xml:lang="tr"><span class="duz1">Burada, bir kabine girdikten sonra, namluyu, horozu ve Glock 21’inin diğer metal parçalarını, alet kutusunun içine tornavidaların ve penslerin arasına yerleştirdi. Ardından tungsten mermileri, X ışınlarını geçirmeyen ve içindekini tamamen görünmez kılan kurşun kaplara koydu.</span></p>

    <p class="duz" xml:lang="tr"><span class="duz1">Sema, bu konudaki reflekslerine hayret ediyordu. Hareketleri, tüm bu yaptıkları kendiliğinden oluyordu. “Kültürel bellek” demişti Ackermann.</span></p>

    <p class="duz" xml:lang="tr"><span class="duz1">Saat 17’de, sakince uçağına bindi ve gün sonuna doğru, gümrükte herhangi bir zorlukla karşılaşmadan İstanbul’a ulaştı.</span></p>

    <p class="duz" xml:lang="tr"><span class="duz1">Takside, çevresindeki manzarayla ilgilenmedi. Çoktan hava kararmıştı. Yağan belli belirsiz bir yağmur, sokak lambalarının ışığında gizemli yansımalar oluşturuyordu, kendi bilincinin bulanıklığıyla uyum gösteren yansımalar.</span></p>

    <p class="duz" xml:lang="tr"><span class="duz1">Sadece birkaç ayrıntı dikkatini çekti: simit satan seyyar bir satıcı; bir otobüs durağının altına sığınmış türbanlı genç kadınlar; ağaçların tepesinde bütün haşmetiyle dikilen büyük bir cami; bir rıhtıma arı kovanı gibi yan yana dizilmiş kuş kafesleri... Tüm bunlar ona hem çok tanıdık hem de çok uzak bir lisanla bir şeyler mırıldanıyordu. Arabanın camına arkasını döndü ve koltuğunda iyice büzüldü.</span></p>

    <p class="duz" xml:lang="tr"><span class="duz1">Şehir merkezindeki en şık otellerden birini seçti, yeni gelmiş turist kalabalığının arasında kaybolmayı düşünüyordu.</span></p>

    <p class="duz" xml:lang="tr"><span class="duz1">Saat 20.30’da odasının kapısını kilitledi ve yatağına uzandı, bir müddet sonra elbiseleriyle uyuyakaldı.</span></p>

    <p class="duz-ilk-paragraf" xml:lang="tr"><span class="duz1">Ertesi gün, 22 mart cuma günü, sabah 10’da uyandı.</span></p>

    <p class="duz" xml:lang="tr"><span class="duz1">Hemen televizyonu açtı ve uydu yayınından bir Fransız kanalı aradı. Fransızca konuşan ülkelere yayın yapan TV 5’le yetinmek zorunda kaldı. İsviçre’nin Fransızca konuşan bölgesindeki avcılar üzerine bir programın ve Québec ulusal parklarıyla ilgili bir belgeselin ardından, saat 12’de, TF1’in televizyon gazetesini yakalamayı başardı.</span></p>

    <p class="duz" xml:lang="tr"><span class="duz1">Onun sabırsızlıkla beklediği haberi veriyordu: Jean-Louis Schiffer’in cesedi Père-Lachaise Mezarlığı’nda bulunmuştu. Ama hiç beklemediği bir haber daha vardı: aynı gün, Saint-Cloud’nun tepelerindeki bir villada iki ceset daha bulunmuştu.</span></p>

    <p class="duz" xml:lang="tr"><span class="duz1">Villayı tanıyan Sema, televizyonun sesini biraz daha açtı. Kurbanların kimliği saptanmıştı: Frédéric Gruss, estetik cerrah, villanın sahibi ve Paul Nerteaux, Paris DPJ’sinden, otuz beş yaşında bir polis yüzbaşısı.</span></p>

    <p class="duz" xml:lang="tr"><span class="duz1">Sema büyük bir korkuya kapıldı. Yorumcu devam ediyordu:</span></p>

    <p class="duz" xml:lang="tr"><span class="duz1">– “Kimse henüz bu çifte cinayet hakkında bir açıklama yapmıyor, ama Jean-Louis Schiffer’in ölümüyle bir bağlantısı olabilir. Paul Nerteaux, geçtiğimiz aylarda Paris’in Küçük Türkiye denilen bir mahallesinde peş peşe üç kadının öldürülmesini araştırıyordu. Bu soruşturma çerçevesinde, Nerteaux, 10. Bölge uzmanı olan emekli müfettişle çalışmıştı...”</span></p>

    <p class="duz" xml:lang="tr"><span class="duz1">Sema, bu Nerteaux’dan hiç söz edildiğini duymamıştı –genç biriydi, daha ziyade Japonlar gibi kesilmiş saçları olan güzel bir çocuktu– ama hemen tüm bu olayların mantıksal bir yorumunu yaptı. Gereksiz yere üç kadını öldürdükten sonra, Kurtlar sonunda doğru izi bulmuşlar ve onu 2001 yazında ameliyat eden cerrah Gruss’a kadar ulaşmışlardı. Buna koşut olarak, genç polis de aynı yolu izlemiş ve Saint-Cloud’daki adamın kimliğini belirlemiş olmalıydı. Doktorun muayenehanesine gittiğinde de, Kurtlar’ı onu sorguya çekerken bulmuştu. Bu karşılaşma bir kan gölünde sona ermişti.</span></p>

    <p class="duz" xml:lang="tr"><span class="duz1">İçinde bulunduğu karmaşık ruh haline rağmen, hep bunu tahmin etmişti: Kurtlar eninde sonunda onun yeni yüzünü keşfedeceklerdi. Oysa şimdi onu nerede bulacaklarını da biliyorlardı. Düzenli olarak Çikolata Evi’ne gelen bademezmeli çikolataların tutkunu Bay Kadife onların şefiydi. Bu şaşırtıcı gerçeği, belleğini yeniden kazandığı andan itibaren biliyordu. Adı Azer Akarca’ydı. Yeniyetmelik dönemindeyken Sema, onu Adana Ülkü Ocakları’nda görmüştü, bir kahraman gibiydi orada...</span></p>

    <p class="duz" xml:lang="tr"><span class="duz1">Hikâyenin en ironik yanıysa, aylardan beri 10. Bölge’de aranan katille haftada iki kez karşılaşıyor olmasıydı, onu tanımadan dükkâna gelip sevdiği şekerlemeleri satın alıyordu.</span></p>

    <p class="duz" xml:lang="tr"><span class="duz1">Televizyon haberine göre, Saint-Cloud’daki olay, dün yaklaşık 15 sularında olmuştu. İçgüdüsel olarak Sema, Kurtlar’ın Çikolata Evi’ne saldırmak için ertesi günü bekleyeceğini düşündü.</span></p>

    <p class="duz" xml:lang="tr"><span class="duz1">Yani bugünü.</span></p>

    <p class="duz" xml:lang="tr"><span class="duz1">Sema telefona koştu ve Clothilde’i, dükkânı aradı. Cevap yoktu. Saatine baktı: İstanbul’da saat yarımdı, yani Paris’ten bir saat ileriydi. Çok mu geç kalmıştı? Bu dakikadan sonra, her yarım saatte bir telefon açtı. Boşuna. Elinden gelen bir şey yoktu, odanın içinde dolanıp duruyor, aklını oynatmaktan korkuyordu.</span></p>

    <p class="duz" xml:lang="tr"><span class="duz1">Çaresizlik içinde, otelin “business center”ına indi ve bir bilgisayar buldu. İnternetten, perşembe akşamının</span> <span class="italik">Le Monde</span><span class="duz1">’unun elektronik sayfasını incelemeye başladı, Jean-Louis Schiffer’in ölümü ve Saint-Cloud’daki çifte cinayet haberlerini geçti.</span></p>

    <p class="duz" xml:lang="tr"><span class="duz1">Mekanik olarak elektronik gazetenin diğer sayfalarına göz gezdirmeye başladı ve bir kez daha hiç beklemediği bir haberle karşılaştı. Haberin başlığı şöyleydi: “Bir yüksek devlet görevlisinin intiharı”. Beyaz üzerine siyah puntolarla verilmiş haber Laurent Heymes’in ölümünü bildiriyordu. Ceset perşembe sabahı, Hoche Caddesi’ndeki evinde bulunmuştu. Laurent beylik tabancasını –38 milimetrelik bir Manhurin– kullanmıştı. Haberde kısaca karısının intiharından da söz ediliyordu, kocası da onun ölümünden bir yıl sonra, içinde bulunduğu depresyondan çıkamayarak –birçok tanık ifadesinde bunu doğrulamıştı– intihar etmişti.</span></p>

    <p class="duz" xml:lang="tr"><span class="duz1">Sema, tüm dikkatini yalanla örülmüş bu habere vermişti, ama artık kelimeleri görmüyordu. Onların yerine Laurent’ın solgun ellerini, ürkek bakışlarını, dalgalı sarı saçlarını görüyordu... Bu adamı sevmişti. Tuhaf, hüzünlü, halüsinasyonları sebebiyle çalkantılı bir aşktı. Gözlerine yaş doldu, ama ağlamadı.</span></p>

    <p class="duz" xml:lang="tr"><span class="duz1">Aklına Saint-Cloud’daki villada öldürülmüş genç polis geldi, bir şekilde onun uğruna kendini kurban etmişti. Polis için ağlamadı. Diğerleri tarafından bir maşa olarak kullanılmış Laurent için de ağlamayacaktı.</span></p>

    <p class="duz" xml:lang="tr"><span class="duz1">Saat 16’da, “business center”da, bir gözü televizyonda, diğeri bilgisayarda sigara üstüne sigara içerken, bomba patladı.</span> <span class="italik">Le Monde</span><span class="duz1">’un yeni baskısının “Fransa-Toplum” adlı elektronik sayfasının başlığı dikkatini çekti:</span></p>

    <p class="alinti-ilk-paragraf" xml:lang="tr"><span class="dar-paragraf-duz">FAUBOURG-SAİNT-HONORÉ SOKAĞI’NDA ÇATIŞMA</span></p>

    <p class="alinti-ilk-paragraf" xml:lang="tr"><span class="dar-paragraf-duz">Emniyet makamlarından yapılan açıklamaya göre, 22 mart cuma günü, öğlen saatlerine doğru Faubourg-Saint-Honoré Sokağı’ndaki “Çikolata Evi” adlı mağazada bir silahlı çatışma meydana geldi. Öğlen saatlerinde, üç kişinin öldüğü, iki kişinin yaralandığı çatışmanın sebebi hâlâ bilinmiyor; ölenlerden biri ve iki yaralı, polis.</span></p>

    <p class="alinti" xml:lang="tr"><span class="dar-paragraf-duz">Görgü tanıklarının, özellikle de bu olaydan yara almadan kurtulan mağaza çalışanı Clothilde Ceaux’nun ifadesine göre olay şu şekilde gelişti. Saat 10.10’da, mağaza açıldıktan kısa bir süre sonra, üç adam içeri girdi. Hemen ardından da, dükkânın karşısında pusuya yatmış sivil polisler geldi. Bunun üzerine üç adam otomatik silahlarını kullandı ve polislere ateş açtı. Çatışma birkaç saniye sürdü, sokağın her iki yanından da ateşe karşılık verildi. Vurulan üç polisten biri hemen öldü. Diğer ikisinin durumu kritik. Saldırganlara gelince, ikisi öldürüldü. Üçüncüsü kaçmayı başardı.</span></p>

    <p class="alinti" xml:lang="tr"><span class="dar-paragraf-duz">Polis saldırganların kimliğini belirledi. Söz konusu kişilerin adları Lütfü Yıldırım, Kadir Kır ve Azer Akarca, her üçü de Türk vatandaşı. Ölen iki adam, Lütfü Yıldırım ve Kadir Kır, diplomatik pasaport taşıyordu. Fransa’ya ne zaman geldiklerini belirlemek şimdilik imkânsız, ve Türk Elçiliği yorumda bulunmaktan kaçındı.</span></p>

    <p class="alinti" xml:lang="tr"><span class="dar-paragraf-duz">Fransız emniyetine göre, bu iki adam Türk polis teşkilatı tarafından tanınıyor. “Ülkücüler”in ya da “Bozkurtlar”ın en aşırı kesiminden olan bu kişilerin Türk organize suç kartelleriyle bir “anlaşma” yaptığı tahmin ediliyor.</span></p>

    <p class="alinti" xml:lang="tr"><span class="dar-paragraf-duz">Kaçmayı başaran üçüncü adamın kimliğiyse oldukça şaşırtıcı. Azer Akarca, Türkiye’de tarımsal gıda sektöründe büyük bir başarı kazanmış bir işadamı, İstanbul’un ünlü simalarından. Yurtsever fikirleriyle tanınan bu adam, ılımlı, çağdaş, demokratik değerleri savunan bir milliyetçiliğin yandaşı olarak biliniyor. Şimdiye kadar Türk polisiyle herhangi bir sorunu olmamış.</span></p>

    <p class="alinti" xml:lang="tr"><span class="dar-paragraf-duz">Böyle birinin bu olaya karışmış olması bazı politik oyunları akla getiriyor. Ama olay esrarını hâlâ koruyor: neden bu adamlar, sabahın bir vakti ellerinde otomatik tüfekler ve tabancalarla Çikolata Evi’ne geldiler ? Neden DNAT’a (Terörle Mücadele Bürosu) bağlı sivil polisler de oradaydı ? Üç cinayetin izini mi sürüyorlardı ? Birkaç gündür mağazayı gözetim altında tuttukları biliniyor. Türkleri yakalamak için pusu mu kurmuşlardı ? O halde neden böyle riski göze aldılar ? Neden onları, en kalabalık saatte, hiçbir güvenlik önlemi almadan sokağın ortasında yakalamaya kalktılar? Tüm bu aksaklıkları araştıran Paris savcılığı bir iç soruşturma açılmasını emretti.</span></p>

    <p class="alinti" xml:lang="tr"><span class="dar-paragraf-duz">Kaynaklarımıza göre bu işe özel bir ayrıcalık tanınmış. Faubourg-Saint-Honoré Sokağı’ndaki silahlı çatışma, dünkü baskımızda yer alan iki cinayet olayıyla bağlantılı olabilir: emekli müfettiş Jean-Louis Schiffer’in cesedinin 21 mart sabahı, Père-Lachaise’de bulunması, sonra yine aynı gün, Saint-Cloud’daki bir villada polis yüzbaşısı Paul Nerteaux ile estetik cerrah Frédéric Gruss’ün öldürülmesi. Yüzbaşı Nerteaux, son beş ay içinde Paris 10. Bölge’de kimliği belirsiz üç kadının öldürülmesini soruşturuyordu. Bu olay için, Paris’teki Türk topluluğu uzmanı olan Jean-Louis Schiffer’den yardım istemişti.</span></p>

    <p class="alinti" xml:lang="tr"><span class="dar-paragraf-duz">Bu seri cinayetler, Paul Nerteaux’nun amirlerinin ve kadınların öldürülmesini soruşturmakla görevli Yargıç Thierry Bomarzo’nun gözünden kaçmış hem cezaî hem de politik, karmaşık bir olayın can alıcı noktasını oluşturuyor olabilir. Bu yaklaşımımızı güçlendiren bir olgu da, ölümünden bir saat önce Yüzbaşı Nerteaux’nun, Azer Akarca hakkında bir tutuklama tezkeresi ile Bièvres’deki Matak Şirketi için bir arama izni çıkartmış olması, şirketin büyük hissedarlarından biri de Akarca. Polis müfettişleri, çatışmanın en önemli tanığı Clothilde Ceaux’ya onun resmini gösterdiğinde kadın Azer Akarca’yı kesin olarak teşhis etti.</span></p>

    <p class="alinti" xml:lang="tr"><span class="dar-paragraf-duz">Bu soruşturmanın kilit isimlerinden biri de Philippe Charlier olabilir; DNAT komiserlerinden olan Charlier’nin hiç şüphesiz silahlı saldırıda bulunanlar hakkında bilgisi vardır. Terörle mücadelenin en önemli simalarından olan, ama yöntemleri sebebiyle de eleştirilen Philippe Charlier’nin, bugün hazırlık soruşturması kapsamında Yargıç Bernard Sazin tarafından dinlenmesi bekleniyor.</span></p>

    <p class="alinti-son-paragraf" xml:lang="tr"><span class="dar-paragraf-duz">Bu karışık olay tam seçim kampanyası sırasında meydana geldi, Lionel Jospin DST ile DCRG’nin birleştirilmesini programına alabilir. Bu tip birleşme projeleri, şüphesiz, yakın bir gelecekte, bazı polislerin veya haberalma ajanlarının bağımsız davranmalarını önlemeyi amaçlıyor.</span></p>

    <p class="duz" xml:lang="tr"><span class="duz1">Sema bağlantıyı kesti ve olayların bir değerlendirmesini yaptı. Clothilde’in hayatının kurtulmuş olması ve yargıcın Charlier’yi çağırması olumlular hanesinde yer alıyordu. Üstelik kısa veya uzun vadede antiterör uzmanı bu polis tüm bu ölümlere ve Laurent Heymes’in “intiharı”na cevap vermek zorunda kalacaktı.</span></p>

    <p class="duz" xml:lang="tr"><span class="duz1">Olumsuzlar hanesinde ise Sema için tek bir şey vardı, ama hepsini bertaraf ediyordu.</span></p>

    <p class="duz" xml:lang="tr"><span class="duz1">Azer Akarca hâlâ peşindeydi.</span></p>

    <p class="duz" xml:lang="tr"><span class="duz1">Ve bu tehdit, kararını uygulamak için ona güç veriyordu.</span></p>

    <p class="duz" xml:lang="tr"><span class="duz1">Önce Azer Akarca’yı bulacak, sonra en tepeye, bütün işin başındaki adama ulaşacaktı. Adını bilmiyordu, hiçbir zaman da bilmemişti, ama tüm piramidi su yüzüne çıkaracağını biliyordu.</span></p>

    <p class="duz" xml:lang="tr"><span class="duz1">Artık kesin olan bir şey vardı: Akarca Türkiye’ye dönecekti. Büyük bir ihtimalle de şu anda dönüş yolundaydı.</span></p>

    <p class="duz" xml:lang="tr"><span class="duz1">Mantosunu aldı ve odadan çıktı.</span></p>

    <p class="duz" xml:lang="tr"><span class="duz1">Kendisini ona götürecek yolu bulacak olan belleğiydi.</span></p>
  </div>
</body>
</html>