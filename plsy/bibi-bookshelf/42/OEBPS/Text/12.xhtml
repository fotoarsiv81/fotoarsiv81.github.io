<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>12.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x12">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">12</span></h1>

    <p class="duz" xml:lang="tr"><span class="duz1">Kurban kadındı, Kafkas ırkındandı. Kas tonusundan yirmi ila otuz yaşları arasında olduğu anlaşılıyordu. Kısa boylu ve topluydu. 1,60 metre boy, 70 kilogram. Kızıllara özgü beyaz bir teni ve bu ten rengine uyan saçları vardı; ilk iki kurbanla fizik olarak büyük bir benzerlik arz ediyordu. Anlaşılan adamımız bu tiplerden hoşlanıyordu: otuzlu yaşlarda, kızıl, tombul.</span></p>

    <p class="duz" xml:lang="tr"><span class="duz1">Scarbon monoton bir sesle konuşuyordu. Sanki hazırladığı raporu, uykusuz geçen bir gecenin sonunda yazdığı satırları ezbere okur gibiydi. Schiffer sordu:</span></p>

    <p class="duz" xml:lang="tr"><span class="duz1">– Herhangi bir özel işaret yok mu?</span></p>

    <p class="duz" xml:lang="tr"><span class="duz1">– Ne gibi?</span></p>

    <p class="duz" xml:lang="tr"><span class="duz1">– Dövme. Kulakta delikler. Alyans izi. Kısacası katilin yok edemeyeceği şeyler.</span></p>

    <p class="duz" xml:lang="tr"><span class="duz1">– Hayır.</span></p>

    <p class="duz" xml:lang="tr"><span class="duz1">Rakam, cesedin sol elini tuttu, avucu dışa gelecek şekilde çevirdi. Paul titredi: bu tür bir hareketi yapmaya asla cesaret edemezdi.</span></p>

    <p class="duz" xml:lang="tr"><span class="duz1">– Kına lekesi de yok mu?</span></p>

    <p class="duz" xml:lang="tr"><span class="duz1">– Hayır.</span></p>

    <p class="duz" xml:lang="tr"><span class="duz1">– Nerteaux, kadının parmaklarında terzilik yaptığını belirtir izler bulunduğunu söyledi. Siz bu konuda ne düşünüyorsunuz?</span></p>

    <p class="duz" xml:lang="tr"><span class="duz1">Scarbon başıyla onaylar gibi bir işaret yaptı:</span></p>

    <p class="duz" xml:lang="tr"><span class="duz1">– Bu kadınlar uzun süre el işçisi olarak çalışmışlar. Bu çok açık.</span></p>

    <p class="duz" xml:lang="tr"><span class="duz1">– Yani terzilik yaptıklarını onaylıyor musunuz?</span></p>

    <p class="duz" xml:lang="tr"><span class="duz1">– Kesin olarak bunu söylemek gerçekten çok zor. İğne izlerinin yanı sıra parmaklarda küçük yarıklar var. Ayrıca başparmak ile işaretparmağının arası da nasır tutmuş. Belki dikiş makinesi kullanmaktan, belki de ütüden. (Bakışlarını yerdeki karolara çevirdi.) Bu kadınlar Sentier Mahallesi yakınlarında bulundu, değil mi?</span></p>

    <p class="duz" xml:lang="tr"><span class="duz1">– Yani?</span></p>

    <p class="duz" xml:lang="tr"><span class="duz1">– Bunlar Türk kadın işçiler.</span></p>

    <p class="duz" xml:lang="tr"><span class="duz1">Schiffer, kesinlik arz eden bu üsluba kulak asmadı. Cesedi inceliyordu. Paul yaklaştı. Böğürler, memeler, omuzlar ve uyluklar üzerindeki, çevresi iyice kararmış yaraları gördü. Bu yaralardan bazıları o kadar derindi ki, arasından kemiklerin beyazlığı fark ediliyordu.</span></p>

    <p class="duz" xml:lang="tr"><span class="duz1">– Bize şu yaralardan bahsedin, dedi Rakam.</span></p>

    <p class="duz" xml:lang="tr"><span class="duz1">Doktor, birbirine tutturulmuş kâğıtları hızla karıştırdı:</span></p>

    <p class="duz" xml:lang="tr"><span class="duz1">– Bu cesette, yirmi yedi bıçak darbesi saptadım. Bazıları yüzeysel, bazıları derin. Katilin saatler boyunca işkence yaptığını söylemek hayalcilik olmaz. Diğer iki cesette de en az bundaki kadar bıçak darbesi var. (Elindeki kâğıtlara bakmayı bırakıp, bakışlarını iki adama çevirdi.) Genel olarak, burada söylediğim her şey diğer iki kurban için de geçerli. Üç kadın da aynı şekilde işkence edilip öldürülmüş.</span></p>

    <p class="duz" xml:lang="tr"><span class="duz1">– Ne tür bir silahla?</span></p>

    <p class="duz" xml:lang="tr"><span class="duz1">– Testere ağızlı, krom kaplı bir komando bıçağı. Birçok yarada bıçağın testere dişlerinin izleri net olarak görülüyor. İlk iki ceset üzerinde, bıçağın boyu ve ağız genişliğinin saptanması için bir inceleme yapılmasını istedim, ama ipucu olabilecek bir sonuç alamadık. Onlarca modeli olan, standart bir asker bıçağı.</span></p>

    <p class="duz" xml:lang="tr"><span class="duz1">Rakam, gövde üzerindeki diğer yaraları yakından incelemek için eğildi; ısırık ya da yanık izlerini andıran, etrafında siyah hareler oluşmuş çok sayıda tuhaf yara dikkatini çekmişti. Paul, bu ayrıntıyı ilk cesette fark ettiğinde bunun bir iblisin işi olduğunu düşünmüştü. Bir cehennem yaratığı bu vücuttan büyük bir zevk almış olmalıydı.</span></p>

    <p class="duz" xml:lang="tr"><span class="duz1">– Peki bunlar? diye sordu Schiffer işaretparmağıyla göstererek. Tam olarak nedir? Isırık izleri mi?</span></p>

    <p class="duz" xml:lang="tr"><span class="duz1">– İlk bakışta, yanık izleri olduğu söylenebilir. Ama ben bu izlerle ilgili daha makul bir açıklama buldum. Katil, onlara elektrik şoku vermek için bir araba aküsü kullanmış. Daha açık olarak söylemek gerekirse, elektrik akımı vermekte çok sık kullanılan tırtıklı penslerden yararlanmış. Benim düşünceme göre elektrik akımının şiddetini artırmak için de kurbanlarının vücutlarını ıslatıyormuş. Bu da yaraların etrafındaki siyahlıkların nedenini açıklıyor. Bu cesette yirmiden fazla bu tür iz var. (Elindeki kâğıt tomarını salladı.) Her şey raporumda yazılı.</span></p>

    <p class="duz" xml:lang="tr"><span class="duz1">Paul, tüm bu bilgileri ezberlemişti; ilk iki kurbanın otopsi raporunu birkaç kere okumuştu. Ama her seferinde aynı tiksintiyi duyuyordu. Bu tür bir çılgınlık karşısında tiksinti duymamak imkânsızdı.</span></p>

    <p class="duz" xml:lang="tr"><span class="duz1">Schiffer, cesedin bacaklarına baktı, mavi-siyah bir renk almış ayaklar, olanaksız bir açıyla katlanmıştı.</span></p>

    <p class="duz" xml:lang="tr"><span class="duz1">– Ya bunlar?</span></p>

    <p class="duz" xml:lang="tr"><span class="duz1">Scarbon da cesedin diğer tarafından dolanıp, Schiffer’in yanına geldi. Bir haritadaki engebeleri inceleyen iki topografa benziyorlardı.</span></p>

    <p class="duz" xml:lang="tr"><span class="duz1">– Röntgenler şaşırtıcı. Ayakkemeri, ayaktarağı ve parmak kemikleri, hepsi un ufak olmuş. Dokulara saplanmış yaklaşık yetmiş tane kemik kıymığı saptadık. Hiçbir düşme bu tür bir hasara neden olmaz. Katil çok ağır bir cisimle vurmuş olmalı. Demir bir çubuk ya da bir beyzbol sopası gibi. Diğer iki ceset de aynı işlemden geçmiş. Öğrendiğime göre bu, bir zamanlar Türkiye’de çok sık başvurulan bir işkence tekniğiymiş. Felaka ya da felika, tam olarak bilmiyorum.</span></p>

    <p class="duz" xml:lang="tr"><span class="duz1">Schiffer boğazsıl bir sesle konuştu:</span></p>

    <p class="duz" xml:lang="tr"><span class="duz1">– Falaka.</span></p>

    <p class="duz" xml:lang="tr"><span class="duz1">Paul, Rakam’ın rahatça Arapça ve Türkçe konuşabildiğini hatırladı.</span></p>

    <p class="duz" xml:lang="tr"><span class="duz1">– Hiç düşünmeden, diye devam etti. Bu işkence yönteminin on kadar ülkede hâlâ uygulanmakta olduğunu söyleyebilirim.</span></p>

    <p class="duz" xml:lang="tr"><span class="duz1">Scarbon, gözlüklerini burnunun ucuna doğru itti.</span></p>

    <p class="duz" xml:lang="tr"><span class="duz1">– Evet. Güzel. Şimdi de egzotizm...</span></p>

    <p class="duz" xml:lang="tr"><span class="duz1">Schiffer, cesedin karın kısmına baktı. Sonra, yeniden cesedin ellerinden birini tuttu. Paul, siyahlaşmış ve şişmiş parmakları gördü. Doktor açıklamada bulundu:</span></p>

    <p class="duz" xml:lang="tr"><span class="duz1">– Tırnaklar kerpetenle sökülmüş. Parmak uçları asitle yakılmış.</span></p>

    <p class="duz" xml:lang="tr"><span class="duz1">– Ne tür bir asit?</span></p>

    <p class="duz" xml:lang="tr"><span class="duz1">– Söylemesi zor.</span></p>

    <p class="duz" xml:lang="tr"><span class="duz1">– Parmak izlerini yok etmek için bu geçerli bir teknik olmalı.</span></p>

    <p class="duz" xml:lang="tr"><span class="duz1">– Eğer öyle olsa bile, katil amacına ulaşamamış. Parmak ve avuç içi izleri oldukça belirgin. Hayır, bunun daha çok ilave bir işkence olduğunu düşünüyorum. Katil, öyle ya da böyle başarısız olacak türden biri değil.</span></p>

    <p class="duz" xml:lang="tr"><span class="duz1">Rakam, cesedin elini bırakmıştı. Şimdi bütün dikkati fırın gibi açık cinsiyet organına yönelmişti. Doktor da yaraya bakıyordu. Topograflar, akbabalar gibi toplanmaya başlıyordu.</span></p>

    <p class="duz" xml:lang="tr"><span class="duz1">– Tecavüze uğramış mı?</span></p>

    <p class="duz" xml:lang="tr"><span class="duz1">– Tam bir cinsel münasebetten söz edilemez.</span></p>

    <p class="duz" xml:lang="tr"><span class="duz1">Scarbon ilk kez duraksadı. Paul gözlerini indirdi. Fırın gibi açılmış, genişlemiş, parçalanmış deliği gördü. İç kısımlar –büyükdudaklar, küçükdudaklar, klitoris– dayanılmaz bir et yığını halinde dışarı çıkmıştı. Doktor gırtlağını temizledikten sonra konuştu:</span></p>

    <p class="duz" xml:lang="tr"><span class="duz1">– Katil, kızın içine, ustura bıçaklarıyla kaplı bir tür cop sokmuş. Burada, vulvanın içinde ve burada uyluklar boyunca yara izleri gayet iyi görülüyor. Klitoris parçalanmış. Dudaklar kesilmiş. Tüm bunlar bir iç kanamaya neden olmuş. İlk kurbanda da aynı yaralar var. İkinci...</span></p>

    <p class="duz" xml:lang="tr"><span class="duz1">Yeniden duraksadı. Schiffer onun bakışlarını aradı:</span></p>

    <p class="duz" xml:lang="tr"><span class="duz1">– Evet?</span></p>

    <p class="duz" xml:lang="tr"><span class="duz1">– İkinci kurbanın durumu farklı. Sanırım onda başka bir şey... canlı bir şey kullanmış.</span></p>

    <p class="duz" xml:lang="tr"><span class="duz1">– Canlı mı?</span></p>

    <p class="duz" xml:lang="tr"><span class="duz1">– Bir kemirgen, evet. Bu türün en küçük hayvanı. Dış cinsel organlar, rahme kadar ısırılmış, parçalanmış. Sanırım Latin Amerika’da da işkenceciler bir zamanlar bu tekniği kullanmışlar...</span></p>

    <p class="duz" xml:lang="tr"><span class="duz1">Paul’ün kafası sanki bir mengenenin arasındaydı. Tüm bu detayları biliyordu, ama bunların her biri onu yaralıyor, her kelime midesini bulandırıyordu. Mekanik bir hareketle, parmaklarını kokulu suya daldırdı ve aynı hareketi birkaç dakika önce Schiffer’in de yapmış olduğunu hatırladı. Hemen parmaklarını sudan çıkardı.</span></p>

    <p class="duz" xml:lang="tr"><span class="duz1">– Devam edin, dedi Schiffer, boğuk bir sesle.</span></p>

    <p class="duz" xml:lang="tr"><span class="duz1">Scarbon hemen cevap vermedi; turkuaz renkli salona sessizlik hâkim oldu. Üç adam da artık geri adım atamayacaklarını anlamışlardı; cesedin yüzünü incelemekten kaçamazlardı.</span></p>

    <p class="duz" xml:lang="tr"><span class="duz1">– Burası en karmaşık kısım, dedi adlî tabip, her iki işaretparmağıyla haşat edilmiş yüzde bir çerçeve çizerek. Şiddetin birçok safhasına maruz kalmış.</span></p>

    <p class="duz" xml:lang="tr"><span class="duz1">– Açıklayın.</span></p>

    <p class="duz" xml:lang="tr"><span class="duz1">– Öncelikle ezikler. Surata tamamen kan oturmuş. Katil uzun süre, vahşice vurmuş. Belki de bir muştayla. Metal bir şey, sanırım ve bir sopadan veya bir coptan daha etkili. Sonra kırıklar ve bıçak darbeleri de var. Ancak bu yaralarda kanama yok. Kadın öldükten sonra yapılmış.</span></p>

    <p class="duz" xml:lang="tr"><span class="duz1">Şimdi bu korkunç maskeye çok yakındılar. Fotoğrafların insanı olaylara belli bir mesafede tutan o soğukluğu olmadan, bütün vahşetiyle derin yaraları çıplak gözle görebiliyorlardı. Yüzdeki boydan boya bıçak yaraları alında ve şakaklarda da vardı; yanaklar üzerindeki yarıklar ve diğer kesikler: tıraşlanmış burun, bir kısmı koparılmış çene, örselenmiş dudaklar...</span></p>

    <p class="duz" xml:lang="tr"><span class="duz1">– Benim gibi siz de görüyorsunuz, katil kesmiş, doğramış, koparmış. Burada ilginç olan taraf, gösterdiği itina. Sanat eserini özenle hazırlayıp süslemiş. Bu onun imzası. Nerteaux adamın bir şeylere öykündüğünü...</span></p>

    <p class="duz" xml:lang="tr"><span class="duz1">– Onun ne düşündüğünü biliyorum. Siz, siz ne düşünüyorsunuz?</span></p>

    <p class="duz" xml:lang="tr"><span class="duz1">Scarbon cesedin yanından uzaklaştı, elleri arkasındaydı:</span></p>

    <p class="duz" xml:lang="tr"><span class="duz1">– Katilin bu yüzlerle ilgili bir saplantısı var. Onun için, hem bir çekicilik hem de bir öfke kaynağı bu yüzler. Onları bir heykel gibi yontuyor, onlara biçim veriyor ve aynı zamanda da onların kişiliklerini yok ediyor.</span></p>

    <p class="duz" xml:lang="tr"><span class="duz1">Schiffer, şüpheyle yaklaştığını belirten bir omuz hareketi yaptı.</span></p>

    <p class="duz" xml:lang="tr"><span class="duz1">– Peki ölüm sebebi?</span></p>

    <p class="duz" xml:lang="tr"><span class="duz1">– Size söylemiştim. İç kanama. Cinsel organların parçalanması sebebiyle. Bütün içi boşalmış olmalı.</span></p>

    <p class="duz" xml:lang="tr"><span class="duz1">– Ya diğer ikisi?</span></p>

    <p class="duz" xml:lang="tr"><span class="duz1">– İlk kadın da aynı şekilde, kanamadan. Tabiî daha önce kalpten ölmedilerse. İkincisini, tam olarak bilmiyorum. Belki, sadece korkudan. Ama bu üç kadının da büyük acılar çekerek öldüğü söylenebilir. Bu ceset üzerinde DNA ve toksikoloji analizleri halen devam ediyor, ama bu incelemelerin sonuçlarının öncekilerden farklı olacağını sanmıyorum.</span></p>

    <p class="duz" xml:lang="tr"><span class="duz1">Scarbon, duygusuz bir hareketle çarşafı yeniden cesedin üzerine örttü, sabırsız bir hali vardı. Schiffer söze başlamadan önce odada birkaç adım attı:</span></p>

    <p class="duz" xml:lang="tr"><span class="duz1">– Olayların bir kronolojisini çıkartabilir misiniz?</span></p>

    <p class="duz" xml:lang="tr"><span class="duz1">– Ayrıntılı olarak zaman belirtmem oldukça güç, ama bu kadının üç gün önce, yani perşembe akşamı kaçırıldığını sanıyorum. İşten çıktıktan sonra elbette.</span></p>

    <p class="duz" xml:lang="tr"><span class="duz1">– Neden?</span></p>

    <p class="duz" xml:lang="tr"><span class="duz1">– Çünkü midesi boştu. Diğer iki kadın gibi. Katil onları evlerine dönerken ansızın yakalıyor.</span></p>

    <p class="duz" xml:lang="tr"><span class="duz1">– Varsayımları bir kenara bırakalım.</span></p>

    <p class="duz" xml:lang="tr"><span class="duz1">Doktor öfkeyle iç çekti:</span></p>

    <p class="duz" xml:lang="tr"><span class="duz1">– Sonra, yirmi ila otuz saat boyunca, sürekli işkence görmüş.</span></p>

    <p class="duz" xml:lang="tr"><span class="duz1">– Bu süreyi nasıl belirlediniz?</span></p>

    <p class="duz" xml:lang="tr"><span class="duz1">– Çırpınmış. Bağları derisini yakmış, etlerinin içine kadar işlemiş. Yaralar irinlenmiş. Bu iltihaplar sayesinde zaman saptaması yapılabilir. Yirmi ila otuz saat: hesabımda yanılmış olmam imkânsız. Yine de bu, insanın acıya dayanma sınırının eşiği.</span></p>

    <p class="duz" xml:lang="tr"><span class="duz1">Schiffer salonu adımlarken, bir yandan da zeminin maviye çalan parlaklığına dikkatle bakıyordu:</span></p>

    <p class="duz" xml:lang="tr"><span class="duz1">– Cinayet mahalli hakkında bize verebileceğiniz herhangi bir ipucu var mı?</span></p>

    <p class="duz" xml:lang="tr"><span class="duz1">– Belki.</span></p>

    <p class="duz" xml:lang="tr"><span class="duz1">Paul atıldı:</span></p>

    <p class="duz" xml:lang="tr"><span class="duz1">– Ne?</span></p>

    <p class="duz" xml:lang="tr"><span class="duz1">Scarbon dilini şaklattı:</span></p>

    <p class="duz" xml:lang="tr"><span class="duz1">– Diğer iki cesette de fark etmiştim, ama bunda çok daha belirgin. Kurbanın kanında azot kabarcıklarına rastladım.</span></p>

    <p class="duz" xml:lang="tr"><span class="duz1">– Bu ne demek?</span></p>

    <p class="duz" xml:lang="tr"><span class="duz1">Paul not defterini çıkardı.</span></p>

    <p class="duz" xml:lang="tr"><span class="duz1">– Oldukça şaşırtıcı. Kadının vücudu, yani henüz hayattayken, yeryüzündekinden çok daha fazla bir basınca maruz kalmış. Mesela denizin derinliklerindeki basınç.</span></p>

    <p class="duz" xml:lang="tr"><span class="duz1">Doktor ilk kez bu ayrıntıdan bahsediyordu.</span></p>

    <p class="duz" xml:lang="tr"><span class="duz1">– Ben dalgıç değilim, diye devam etti. Ama olayı biliyorum. Siz dibe daldıkça, basınç artar. Kandaki azot erir. Eğer basınca alışmak için belli mesafelerde beklemeden hızla yüzeye çıkarsanız, azot aniden gaz haline geçer ve vücutta kabarcıklar oluşturur.</span></p>

    <p class="duz" xml:lang="tr"><span class="duz1">Schiffer bu kez çok ilgilenmiş gibiydi:</span></p>

    <p class="duz" xml:lang="tr"><span class="duz1">– Peki kurbanın başına ne gelmiş?</span></p>

    <p class="duz" xml:lang="tr"><span class="duz1">– Üç kurbanın. Organizmalarındaki azot kabarcıkları çoğalmış ve patlamış, bu da lezyonlara ve kuşkusuz yeni acılara neden olmuş. Bu yüzde yüz kesin değil, ama bu kadınlar “vurgun yemiş” olabilir.</span></p>

    <p class="duz" xml:lang="tr"><span class="duz1">Paul yeni bir soru daha sordu, sürekli not alıyordu.</span></p>

    <p class="duz" xml:lang="tr"><span class="duz1">– Büyük bir derinliğe mi dalmışlar?</span></p>

    <p class="duz" xml:lang="tr"><span class="duz1">– Ben öyle demedim. Sualtı sporlarıyla ilgilenen stajyer doktorlarımızdan birine göre, kadınlar en az dört barlık bir basınca maruz kalmış. Bu da yaklaşık kırk metrelik bir derinliğe eşit. Paris’te bu derinlikte bir su kütlesi bulmak biraz zor gibi geliyor bana. Kadınların bir yüksek basınç odasına sokulduğunu düşünüyorum.</span></p>

    <p class="duz" xml:lang="tr"><span class="duz1">Paul büyük bir coşkuyla yazıyordu:</span></p>

    <p class="duz" xml:lang="tr"><span class="duz1">– Bu tür aygıtlar nerede bulunur?</span></p>

    <p class="duz" xml:lang="tr"><span class="duz1">– Araştırmak lazım. Basınç gidermek için sadece profesyonel dalgıçlar tarafından kullanılan yüksek basınç odaları var, ama İle-de-France’da olup olmadığını bilmiyorum. Bir de hastanelerde kullanılanlar var.</span></p>

    <p class="duz" xml:lang="tr"><span class="duz1">– Hastaneler mi?</span></p>

    <p class="duz" xml:lang="tr"><span class="duz1">– Evet. Damar rahatsızlığı olan hastalara oksijen vermek için. Diyabet, aşırı kolesterol... Yüksek basınç, oksijenin organizmada daha iyi dağılmasını sağlıyor. Bu cihazdan Paris’te dört veya beş tane olduğunu sanıyorum. Ama katilimizin bir hastaneye girebileceğini düşünmüyorum. Sanayi tesislerine bakmak daha iyi olur.</span></p>

    <p class="duz" xml:lang="tr"><span class="duz1">– Hangi sektörler bu teknikten yararlanıyor?</span></p>

    <p class="duz" xml:lang="tr"><span class="duz1">– Hiçbir fikrim yok. Araştırın: bu sizin işiniz. Ve bir kez daha söylüyorum, hiçbir şeyden emin değilim. Bu kabarcıkların başka bir açıklaması da olabilir. Sanırım hepsi bu kadar, işimiz bitti...</span></p>

    <p class="duz" xml:lang="tr"><span class="duz1">Ama Schiffer yeni bir soru sordu:</span></p>

    <p class="duz" xml:lang="tr"><span class="duz1">– Üç ceset üzerinde, adamımızın fiziksel özelliği hakkında ipucu olarak değerlendirilebilecek herhangi bir şey var mı?</span></p>

    <p class="duz" xml:lang="tr"><span class="duz1">– Hayır. Onları büyük bir özenle yıkıyor. Zaten eldivenle çalıştığına eminim. Onlarla cinsel ilişkiye girmiyor. Onları okşamıyor. Sarılıp öpmüyor bile. Bu onun tarzı değil. Kesinlikle değil. Adamımız daha çok klinik yöntemlere meraklı. Robot gibi. Bu katil... bu katil etten kemikten biri değil sanki.</span></p>

    <p class="duz" xml:lang="tr"><span class="duz1">– Bu cinayetler boyunca onun bu çılgınlığında herhangi bir artış göze çarpıyor mu?</span></p>

    <p class="duz" xml:lang="tr"><span class="duz1">– Hayır. İşkenceler hep aynı sertlik, acımazlık içinde uygulanmış. Hastalık derecesinde saplantılı biri. Ama asla soğukkanlılığını kaybetmiyor. (Dudaklarında yorgun bir gülümseme belirdi.) Kriminoloji kitaplarının yazdığı gibi düzenli intizamlı bir katil.</span></p>

    <p class="duz" xml:lang="tr"><span class="duz1">– Sizin düşüncenize göre onu böyle davranmaya iten şey ne?</span></p>

    <p class="duz" xml:lang="tr"><span class="duz1">– Istırap. Sadece ıstırap. Kurbanlarına, ölene dek büyük bir titizlikle, en ince ayrıntılara bile dikkat ederek işkence yapıyor. Onlara verdiği acı adamımızı tahrik ediyor, ona zevk veriyor. Ama bunun ardında kadınlara karşı duyduğu derin öfke var. Onların bedenlerinden, yüzlerinden nefret ediyor.</span></p>

    <p class="duz" xml:lang="tr"><span class="duz1">Schiffer, Paul’e doğru döndü ve sırıttı:</span></p>

    <p class="duz" xml:lang="tr"><span class="duz1">– Demek bugün psikologlarla da görüşmem gerekiyor.</span></p>

    <p class="duz" xml:lang="tr"><span class="duz1">Scarbon kızardı:</span></p>

    <p class="duz" xml:lang="tr"><span class="duz1">– Adlî tıp, aynı zamanda psikoloji demektir. Bizim elimize gelen şiddet vakaları, hasta beyinlerin bir tezahüründen başka bir şey değildir...</span></p>

    <p class="duz" xml:lang="tr"><span class="duz1">Schiffer, doktorun söylediklerini kabullendi, ama hâlâ sırıtıyordu. Scarbon’un mermer bloklardan birinin üzerinde bıraktığı kâğıtları aldı.</span></p>

    <p class="duz" xml:lang="tr"><span class="duz1">– Teşekkür ederim, Doktor.</span></p>

    <p class="duz" xml:lang="tr"><span class="duz1">Üç pencerenin aydınlattığı kapıya doğru yöneldi. Kapıyı açar açmaz salona yoğun bir güneş ışığı girdi ve mavinin hâkim olduğu geniş salon bir anda bembeyaz oldu.</span></p>

    <p class="duz" xml:lang="tr"><span class="duz1">Paul, otopsi raporunun bir diğer kopyasını aldı:</span></p>

    <p class="duz" xml:lang="tr"><span class="duz1">– Bunu alabilir miyim?</span></p>

    <p class="duz" xml:lang="tr"><span class="duz1">Doktor cevap vermeden ona baktı, sonra:</span></p>

    <p class="duz" xml:lang="tr"><span class="duz1">– Üstlerinizin Schiffer’den haberi var mı? diye sordu.</span></p>

    <p class="duz" xml:lang="tr"><span class="duz1">Paul gülümsedi:</span></p>

    <p class="duz" xml:lang="tr"><span class="duz1">– Endişelenmeyin. Her şey kontrol altında.</span></p>

    <p class="duz" xml:lang="tr"><span class="duz1">– Sizin için endişeleniyorum. O bir canavardır.</span></p>

    <p class="duz" xml:lang="tr"><span class="duz1">Paul ürperdi. Adlî tabip vurucu cümleyi söyledi:</span></p>

    <p class="duz" xml:lang="tr"><span class="duz1">– Gazi Hamdi’yi öldürdü.</span></p>

    <p class="duz" xml:lang="tr"><span class="duz1">Bu isim hatıralarını yeniden canlandırdı. Ekim 2000: Türk, Thalys treninin altında paramparça olmuştu, Schiffer aleyhine kastî adam öldürmekten dava açıldı. Nisan 2001: savcılık, gizemli bir şekilde davadan vazgeçti. Paul buz gibi bir sesle karşılık verdi:</span></p>

    <p class="duz" xml:lang="tr"><span class="duz1">– Ceset lime lime olmuştu. Otopsiden hiçbir sonuç alınamadı.</span></p>

    <p class="duz" xml:lang="tr"><span class="duz1">– İkinci otopsi raporunu ben hazırladım. Yüzde tüyler ürpertici, çok kötü yaralar vardı. Bir gözü oyulmuştu. Şakaklar matkap ucuyla delinmişti. (Örtüyü işaret etti.) Bundan farklı bir yanı yoktu.</span></p>

    <p class="duz" xml:lang="tr"><span class="duz1">Paul bacaklarının titrediğini hissetti; birlikte çalışacağı adam hakkında bu tür şüphelerin olmasını kabul edemezdi.</span></p>

    <p class="duz" xml:lang="tr"><span class="duz1">– Rapor sadece bazı lezyonlardan söz ediyordu ve...</span></p>

    <p class="duz" xml:lang="tr"><span class="duz1">– Benim hazırladığım raporu kaybettiler. Onda her şey yazılıydı.</span></p>

    <p class="duz" xml:lang="tr"><span class="duz1">– Kim, kimler kaybetti?</span></p>

    <p class="duz" xml:lang="tr"><span class="duz1">– Korkuyorlar. Hepsi korkuyor.</span></p>

    <p class="duz" xml:lang="tr"><span class="duz1">Paul, dışarının aydınlığına doğru geri geri yürüdü. Claude Scarbon, lastik eldivenlerini çıkarırken fısıldadı:</span></p>

    <p class="duz" xml:lang="tr"><span class="duz1">– Şeytanla işbirliği yapıyorsunuz.</span></p>
  </div>
</body>
</html>