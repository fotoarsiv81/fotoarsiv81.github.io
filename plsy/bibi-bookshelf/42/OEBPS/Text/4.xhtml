<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>4.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x4">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">4</span></h1>

    <p class="duz" xml:lang="tr"><span class="duz1">Kapının çıngırağı, Anna kapıyı açtığında, içeri bir müşteri girmiş gibi çaldı. Sadece bu çıngırağın tanıdık sesi bile onu rahatlatıyordu. Önceki ay, vitrindeki ilanı görüp bu işe talip olmuştu; tek arzusu takıntılarından kurtulmaktı. Ama burada, bu dükkânda arzuladıklarından çok daha fazlasını bulmuştu.</span></p>

    <p class="duz" xml:lang="tr"><span class="duz1">Bir sığınak.</span></p>

    <p class="duz" xml:lang="tr"><span class="duz1">Takıntılarından, sıkıntılarından kurtulduğu bir yer.</span></p>

    <p class="duz" xml:lang="tr"><span class="duz1">Saat 14.00’tü; dükkânda hiç müşteri yoktu. Clothilde, depoyu ve stokları kontrol etmek için bu fırsatı değerlendirmişti kuşkusuz.</span></p>

    <p class="duz" xml:lang="tr"><span class="duz1">Anna, dükkânı boydan boya geçti. İçerisi, altın sarısı ile kahverengi tonlarının hâkim olduğu bir çikolata kutusunu andırıyordu. Tam ortada, klasik siyah çikolataları, kremalı topları, madlenleriyle bir orkestra gibi sıralanmış ana tezgâh yer alıyordu. Solda, üzerinde kasanın bulunduğu mermer masanın hemen yanında, müşterilerin ödeme yaparken görmesi, son anda satın alması için fondanlar, küçük kaprisler duruyordu. Sağda çikolatadan elde edilmiş diğer ürünler sergileniyordu: meyveli ezmeler, drajeler, nugatlar ve aynı tarzda başka çeşitler. Yukarıda, etajerlerin üzerinde de, pırıl pırıl kâğıttan küçük paketlerin içinde başka şekerlemeler göze çarpıyor, boğazına düşkünler için cezbedici bir görüntü sergiliyordu.</span></p>

    <p class="duz" xml:lang="tr"><span class="duz1">Anna, Clothilde’in Paskalya için hazırlamaya başladıkları vitrini tamamlamış olduğunu fark etti. İçinde her boydan yumurtaların ve tavukların bulunduğu hasır sepetler; bahçesinde bademezmesinden domuzcukların bulunduğu, çatısı karamelden çikolata evler; beyaz-sarı kâğıttan bir gökyüzünün altında salıncakta sallanan civcivler.</span></p>

    <p class="duz" xml:lang="tr"><span class="duz1">– Burada mısın? Çok iyi. Biraz önce yeni çeşitler geldi.</span></p>

    <p class="duz" xml:lang="tr"><span class="duz1">Clothilde, bir teker ile eski tip bir çıkrık aracılığıyla çalışan ve çikolata kolilerini yukarı çekmekte kullanılan dükkânın en dibindeki yük asansöründen dışarı fırladı. Elindeki kolileri yere bıraktı ve nefes nefese, ama neşe dolu bir şekilde Anna’nın karşısına dikildi.</span></p>

    <p class="duz" xml:lang="tr"><span class="duz1">Clothilde birkaç hafta içinde Anna’nın koruyucularından biri haline gelmişti. 28 yaşındaydı, küçük pembe bir burnu ve gözlerinin önünde uçuşan sarı kâkülleri vardı. İki çocuğu ve “bankada” çalışan bir kocası, krediyle alınmış bir evi ve gönyeyle çizilmiş bir kaderi vardı. Anna’yı şaşırtan mutlak bir mutluluk tablosu çiziyordu. Bu genç kadının yanında yaşamak hem güven verici hem de rahatsız ediciydi. Anna, çatlakları ve sürprizleri olmayan böyle bir hayatı bir saniyeliğine bile hayal edemezdi. Onun hayatında hep takıntılar, yalanlar olmuştu. Yine de boş bir hayal bile onun için erişilmezdi: otuz bir yaşındaydı, çocuğu yoktu ve bugüne kadar huzursuz, kararsız bir hayat sürmüş, gelecek korkusu duymuştu.</span></p>

    <p class="duz" xml:lang="tr"><span class="duz1">– Bugün tam bir cehennem azabıydı. Hiç bitmeyecek sandım.</span></p>

    <p class="duz" xml:lang="tr"><span class="duz1">Clothilde bir karton kutuyu kucakladı ve mağazanın arka tarafındaki depoya doğru yöneldi. Anna şalını omuzlarına attı ve o da bir başka kutuyu alarak peşinden gitti. Cumartesileri dükkân o kadar kalabalık oluyordu ki boşalan çikolata tepsilerini yeniden doldurmaya güçlükle vakit bulabiliyorlardı.</span></p>

    <p class="duz" xml:lang="tr"><span class="duz1">Depoya girdiler, burası on metrekare genişliğinde penceresiz bir odaydı. Etrafta renkli paket kâğıdı tomarları, sarı renkli kaba ambalaj kâğıtları göze çarpıyordu.</span></p>

    <p class="duz" xml:lang="tr"><span class="duz1">Clothilde elindeki kutuyu yere bıraktı ve alt dudağını hafifçe ileri doğru uzatarak alnına dökülmüş saçlarını üfledi.</span></p>

    <p class="duz" xml:lang="tr"><span class="duz1">– Şu işe bak, sana sormayı bile unuttum: nasıl gitti?</span></p>

    <p class="duz" xml:lang="tr"><span class="duz1">– Sabahtan öğlene kadar birçok tetkik yaptılar. Doktor bir lezyondan söz etti.</span></p>

    <p class="duz" xml:lang="tr"><span class="duz1">– Bir lezyon mu?</span></p>

    <p class="duz" xml:lang="tr"><span class="duz1">– Beynimdeki ölü bir bölge. Yüzleri tanıma, hatırlama bölgesi.</span></p>

    <p class="duz" xml:lang="tr"><span class="duz1">– Bu çok aptalca. Peki ya iyileşme olasılığı?</span></p>

    <p class="duz" xml:lang="tr"><span class="duz1">Anna da elindeki yükü bıraktı ve bir makine gibi Ackermann’ın söylediklerini tekrar etti.</span></p>

    <p class="duz" xml:lang="tr"><span class="duz1">– Tedavi görürsem, evet. Bellek egzersizleri, beynin bu bölgesinin işlevini başka bir kısma, sağlıklı bir bölgeye aktarmak için ilaçlar.</span></p>

    <p class="duz" xml:lang="tr"><span class="duz1">– Çok iyi!</span></p>

    <p class="duz" xml:lang="tr"><span class="duz1">Clothilde, Anna’nın tamamen iyileşebileceğini anlamış gibi sevinçle gülümsedi. Zaten Clothilde’in tepkileri koşullarla nadiren uyum sağlardı ve kayıtsızlığını açığa vururdu. Aslında Clothilde, başkalarının bedbahtlığına karşı duyarsızdı. Üzüntü, sıkıntı, keder onun üzerinde, bir muşambadan akıp giden yağ damlaları gibi kayardı. Ama bu kez, yaptığı gafı anlamıştı sanki.</span></p>

    <p class="duz" xml:lang="tr"><span class="duz1">Kapının çıngırağı imdadına yetişti.</span></p>

    <p class="duz" xml:lang="tr"><span class="duz1">– Ben gidip bakayım, dedi topuklarının üzerinde dönerken. Sen bekle, döneceğim.</span></p>

    <p class="duz" xml:lang="tr"><span class="duz1">Anna birkaç kutuyu açtı ve bir taburenin üzerine oturdu. Bir tepsiye Romeoları –kahveli musları– yerleştirmeye başladı. Odayı baş döndürücü bir çikolata kokusu sardı. Günün sonunda, elbiselerinden, hatta terlerinden bile bu koku yayılıyordu, tükürüklerine kadar şekerlemeyle, çikolatayla dolu oluyorlardı. Bar garsonlarının sürekli alkol solumaktan sarhoş oldukları söylenirdi. Çikolata satıcılarının da şekerlemelere bu kadar yakın oldukları için şişmanladıkları söylenebilir miydi?</span></p>

    <p class="duz" xml:lang="tr"><span class="duz1">Bu işe başladığından beri Anna bir gram bile almamıştı. Gerçekten de asla tek bir gram almıyordu. Her şeyi büyük bir iştahla yiyordu, onun değil sanki yiyeceklerin ondan korunması gerekiyordu. Glusitler, lipitler ve diğer lifli yiyecekler vücuduna girdiği gibi çıkıp gidiyordu.</span></p>

    <p class="duz" xml:lang="tr"><span class="duz1">Anna çikolataları tepsiye dizerken, bir yandan da Ackermann’ın söylediklerini düşünüyordu. Lezyon. Hastalık. Biyopsi. Hayır: asla kesip biçmelerine izin vermeyecekti. Ve özellikle de soğuk tavırlı, böcek bakışlı o tipin kesmesine.</span></p>

    <p class="duz" xml:lang="tr"><span class="duz1">Zaten konulan teşhise de inanmıyordu.</span></p>

    <p class="duz" xml:lang="tr"><span class="duz1">İnanamıyordu.</span></p>

    <p class="duz" xml:lang="tr"><span class="duz1">Üstelik inanmamasının basit bir sebebi de vardı, çünkü doktora gerçeğin dörtte birini bile söylememişti.</span></p>

    <p class="duz-ilk-paragraf" xml:lang="tr"><span class="duz1">Şubat ayından beri, söylediğinden çok daha sık kriz geçirmişti. Artık her an, herhangi bir yerde unutkanlık, yüzleri tanıyamama gibi sorunlar yaşayabiliyordu. Arkadaşlarının evinde bir akşam yemeğinde; kuaförde; bir mağazada alışveriş yaparken. Anna bir anda kendini yabancılarla, isimsiz yüzlerle çevrilmiş hissediyordu, en yakın dostlar arasında bile.</span></p>

    <p class="duz" xml:lang="tr"><span class="duz1">Bu krizlerin tipi de değişmişti.</span></p>

    <p class="duz" xml:lang="tr"><span class="duz1">Söz konusu olan sadece bellek boşlukları, kara delikler değildi, korkunç halüsinasyonlar da görüyordu. Yüzler bulanıklaşıyor, titreşiyor, gözünün önünde deforme oluyordu. Yüzlerin ifadeleri, bakışlar sanki suyun dibindeymiş gibi dalgalanmaya, belli belirsiz bir görünüm almaya başlıyordu.</span></p>

    <p class="duz" xml:lang="tr"><span class="duz1">Bazen, karşısındakilerin, yanmakta olan mumdan yüzler olduğunu sanıyordu: eriyor, büzülüyor, şeytanî biçimler alıyorlardı. Bazen de, yüz hatları titreşiyor, aynı anda birçok yüz üst üste çakışana dek sarsılıp duruyordu. Bir çığlık. Bir kahkaha. Bir öpücük. Tüm bunlar tek bir yüzde oluyordu. Bir kâbus.</span></p>

    <p class="duz" xml:lang="tr"><span class="duz1">Sokakta, Anna başı önünde yürüyordu. Akşamları, karşısındakinin yüzüne bakmadan konuşuyordu. Ürkek, titrek, korkak biri olmuştu. “Başkaları” onun deliliğini biraz daha artıracak bir görüntüden başka bir şey değildi. Bir korku aynası.</span></p>

    <p class="duz" xml:lang="tr"><span class="duz1">Laurent konusuna gelince, duygularını tam olarak açıklayamıyordu. Aslında kafasının bulanıklığı asla dağılmıyor, asla tam olarak düzelmiyordu. Hep bir iz, daima bir korku kalıntısı vardı. Sanki kocası hiç tanımadığı biriydi; sanki bir ses hep kulağına fısıldıyordu: “Bu o, ama bu o değil.”</span></p>

    <p class="duz" xml:lang="tr"><span class="duz1">Laurent’ın yüz hatlarını değiştirdiğine, estetik ameliyat olduğuna inanıyordu.</span></p>

    <p class="duz" xml:lang="tr"><span class="duz1">Saçmalık.</span></p>

    <p class="duz" xml:lang="tr"><span class="duz1">Bu saçmalıktan daha saçma bir şey daha vardı. Kocası ona tamamen yabancı biri gibi gelirken, çikolatacıdan alışveriş yapan bir müşteri onda tanıdık, bildik bir insan intibaı uyandırıyordu. Onu daha önce bir yerlerde gördüğünden emindi... Nerede, ne zaman olduğunu söyleyemezdi, ama belleği onun varlığını reddetmiyordu; gerçek bir elektrostatik titreme. Yine de belleğinde onunla ilgili belirgin bir anı yoktu.</span></p>

    <p class="duz" xml:lang="tr"><span class="duz1">Adam haftada bir veya iki kez dükkâna geliyor ve hep aynı çikolataları satın alıyordu: Jikola. Doğu’ya özgü şekerlemeleri andıran, içi bademezmesi dolu kare çikolatalar. Öte yandan, hafif bir aksanla konuşuyordu, Arap olabilirdi. Kırklı yaşlardaydı, hep aynı şekilde giyiniyordu, bir blucin pantolon ve son düğmesine kadar iliklenmiş eski bir kadife ceket; üniversite öğrencilerinin her zamanki kıyafeti. Anna ve Clothilde ona “Bay Kadife” adını takmışlardı.</span></p>

    <p class="duz" xml:lang="tr"><span class="duz1">Her gün onun dükkâna gelmesini bekliyorlardı. Bu onların sırları, çözmeleri gereken bilmeceleri, dükkânda geçirdikleri saatlerin eğlencesiydi. Çoğu kez bazı varsayımlarda bulunuyorlardı. Adam, Anna’nın bir çocukluk arkadaşıydı; ya da eski bir flörtü; veya tam tersine bir kokteylde karşılaştığı, göz göze geldiği bir kadın avcısı...</span></p>

    <p class="duz" xml:lang="tr"><span class="duz1">Halbuki gerçek çok daha basitti, şimdi Anna bunu biliyordu. Bu bulanık anı, sadece lezyonun neden olduğu halüsinasyonların bir başka biçimiydi. Mademki tutarlı bir referans sistemi yoktu, gördükleri üstünde, yüzler karşısında hissettikleri üzerinde fazla durmamalıydı.</span></p>

    <p class="duz" xml:lang="tr"><span class="duz1">Deponun kapısı açıldı. Anna irkildi; sıkılı parmaklarının arasında çikolataların erimekte olduğunu fark etti. Clothilde kapıdan belirdi. Yüzüne dökülen perçemlerinin arasından konuştu: “O burada.”</span></p>

    <p class="duz-ilk-paragraf" xml:lang="tr"><span class="duz1">Bay Kadife, Jikolaların yanında duruyordu.</span></p>

    <p class="duz" xml:lang="tr"><span class="duz1">– Merhaba, dedi Anna gülümseyerek. Ne arzu etmiştiniz?</span></p>

    <p class="duz" xml:lang="tr"><span class="duz1">– İki yüz gram, her zamanki gibi.</span></p>

    <p class="duz" xml:lang="tr"><span class="duz1">Anna tezgâhın arkasına süzüldü, bir maşa ile parlak bir kesekâğıdı aldı, sonra çikolataları doldurmaya başladı. Bir yandan da fark ettirmeden adamı inceliyordu. Önce kocaman ayakkabıları dikkatini çekti, derisi iyice aşınmıştı, sonra bir akordeon gibi buruş buruş olmuş, parçaları çok uzun blucini gördü ve ardından da bazı yerleri aşınmaktan bir portakal gibi parlamış safran rengi kadife ceketi.</span></p>

    <p class="duz" xml:lang="tr"><span class="duz1">En nihayet, adamın yüzüne bakma cesareti gösterdi.</span></p>

    <p class="duz" xml:lang="tr"><span class="duz1">Kare şeklinde bir kafası, sert bir yüz ifadesi ve kestane rengi kirpi gibi saçları vardı. Bir öğrencinin kibar görünümünden ziyade bir köylünün suratıydı bu. Çatık kaşlarıyla kızgın, hatta öfkesini bastırmış bir ifadesi vardı.</span></p>

    <p class="duz" xml:lang="tr"><span class="duz1">Ama Anna, onun bu ifadesini daha önce de fark etmişti, gözkapaklarını açtığında, kız gibi uzun kirpikleri ve çevresi siyah, açık mor renkli gözbebekleri daha belirgin oluyordu; koyu renkli menekşe tarlası üzerinde uçan bir yabanarısının sırtı gibi. Bu bakışları daha önce nerede görmüştü?</span></p>

    <p class="duz" xml:lang="tr"><span class="duz1">Kesekâğıdını teraziye bıraktı.</span></p>

    <p class="duz" xml:lang="tr"><span class="duz1">– On bir euro, lütfen.</span></p>

    <p class="duz" xml:lang="tr"><span class="duz1">Adam parayı ödedi, çikolataları aldı ve arkasını dönüp uzaklaştı. Bir saniye sonra, dışarıdaydı.</span></p>

    <p class="duz" xml:lang="tr"><span class="duz1">Anna onu kapıya kadar izledi; Clothilde de peşinden. Faubourg-Saint-Honoré Sokağı’nı geçen, sonra yabancı plakalı, füme camlı siyah bir limuzine binen adamın arkasından baktılar.</span></p>

    <p class="duz" xml:lang="tr"><span class="duz1">– Evet? diye sordu Clothilde. Kim o adam? Hâlâ bilmiyor musun?</span></p>

    <p class="duz" xml:lang="tr"><span class="duz1">Araba trafiğin içinde kayboldu. Anna cevap vermek yerine mırıldandı:</span></p>

    <p class="duz" xml:lang="tr"><span class="duz1">– Sigaran var mı?</span></p>

    <p class="duz" xml:lang="tr"><span class="duz1">Clothilde pantolon cebinden buruşuk bir Marlboro Light paketi çıkardı. Anna ilk dumanı ciğerlerine çekti, rahatlamış, yatışmıştı; tıpkı sabah hastane avlusunda olduğu gibi. Clothilde şüpheci bir ses tonuyla konuştu:</span></p>

    <p class="duz" xml:lang="tr"><span class="duz1">– Senin hikâyende yolunda gitmeyen bir şeyler var.</span></p>

    <p class="duz" xml:lang="tr"><span class="duz1">Anna ona doğru döndü, kolu havadaydı, sigarasını bir silah gibi doğrultmuştu:</span></p>

    <p class="duz" xml:lang="tr"><span class="duz1">– Nasıl?</span></p>

    <p class="duz" xml:lang="tr"><span class="duz1">– O herifi tanıdığını ve onun görünümünü değiştirdiğini kabul edelim. Tamam.</span></p>

    <p class="duz" xml:lang="tr"><span class="duz1">– Yani.</span></p>

    <p class="duz" xml:lang="tr"><span class="duz1">Clothilde, dudaklarını büktü:</span></p>

    <p class="duz" xml:lang="tr"><span class="duz1">– Peki neden, o, o adam seni tanımıyor?</span></p>

    <p class="duz" xml:lang="tr"><span class="duz1">Anna, dışarı, donuk gökyüzünün altında seyreden arabalara baktı, bulutların arasından süzülen güneş ışınları otomobillerin kaportalarına parlak çizgiler çiziyordu. Biraz ileride, Mariage Kardeşler’in ahşap çerçeveli camekânını, La Marée Restoranı’nın soğuk vitrinini ve gözünü bir an olsun ondan ayırmayan soğukkanlı şoförünü gördü.</span></p>

    <p class="duz" xml:lang="tr"><span class="duz1">Ağzından dökülen sözcükler sigaranın mavi dumanına karıştı:</span></p>

    <p class="duz" xml:lang="tr"><span class="duz1">– Deliriyorum. Her geçen gün biraz daha deliriyorum.</span></p>
  </div>
</body>
</html>