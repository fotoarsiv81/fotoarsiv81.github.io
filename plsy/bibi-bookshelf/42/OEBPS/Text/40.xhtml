<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>40.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x40">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">40</span></h1>

    <p class="duz" xml:lang="tr"><span class="duz1">Sinir bilimleri, nöropsikoloji ve bilişsel psikoloji alanlarında dünyanın en iyisiyim ya da en azından en iyilerinden biriyim. Bu bir kendini beğenme değil, sadece, uluslararası bilim çevrelerinin kabul ettiği bir olgu. Elli iki yaşındayım, bu konularda önemli bir değer, bir referans kaynağıyım.</span></p>

    <p class="duz" xml:lang="tr"><span class="duz1">Ama bu alanlarda gerçekten söz sahibi, önemli bir kişi olamadım, çünkü kendimi bilim dünyasından soyutladım, çünkü inandığım yolda ilerlemek için alışılmış yollardan gitmedim, bayatlamış yöntemler uygulamadım. Benden önce hiç kimsenin izlemediği bir yöntemdi benimki. Ancak o zaman gerçek bir araştırmacı, çağa damgasını vuracak bir öncü olabilirdim.</span></p>

    <p class="duz" xml:lang="tr"><span class="duz1">Ama artık benim için çok geçti...</span></p>

    <p class="duz-sagdan-blok" xml:lang="tr"><span class="serifsiz">Mart 1994</span></p>

    <p class="duz" xml:lang="tr"><span class="duz1">On altı ay boyunca bellek üzerinde yaptığım tomografik deneylerin sonunda –“Kişisel Bellek ve Kültürel Bellek” programının üçüncü dönemiydi– bazı anomalilerin sürekli yinelenmesi, beni, araştırmalarında ekibimle aynı radyoaktif izleyiciyi, yani Oksijen-15’i kullanan laboratuvarlarla temasa geçmeye yöneltti.</span></p>

    <p class="duz" xml:lang="tr"><span class="duz1">Gelen cevaplar hep aynıydı: dikkate değer hiçbir şey gözlemlememişlerdi.</span></p>

    <p class="duz" xml:lang="tr"><span class="duz1">Bu, benim yanıldığım anlamına gelmiyordu. Bu, deneklerime yüksek dozda Oksijen-15 verdiğim ve elde ettiğim sonuçların şaşırtıcılığının nedeninin bu dozaj olduğu anlamına geliyordu. Bu gerçeği biliyordum: doz eşiğini aşmıştım, ve bu eşik maddenin gücünü ortaya çıkarmıştı.</span></p>

    <p class="duz" xml:lang="tr"><span class="duz1">Henüz bunları yayımlamak için çok erkendi. Bana fon sağlayanlara, yani Atom Enerjisi Komiserliği’ne bir rapor yazmakla yetindim, geçen dönemin bilançosunu da çıkardım. En arka sayfaya iliştirdiğim notta, testler sırasında gözlemlediğim bazı tuhaf olguların yinelendiğini belirttim. Bu olguların, O-15’in insan beynine dolaylı bir etkisinden kaynaklandığını ve şüphesiz bunun özel bir programın konusu olacağını yazdım.</span></p>

    <p class="duz" xml:lang="tr"><span class="duz1">Tepki gelmesi gecikmedi. Mayıs ayında CEA’nın merkezine davet edildim. Büyük bir konferans salonunda on kadar uzmanın karşısına çıktım. Alabros kesilmiş saçlar, sert yüz hatları; ilk bakışta tanıdım onları. İlk kez iki yıl önce karşılarına çıkıp araştırma programımı sunduğum askerlerdi bunlar.</span></p>

    <p class="duz" xml:lang="tr"><span class="duz1">Bir komutla sunumuma başladım:</span></p>

    <p class="duz" xml:lang="tr"><span class="duz1">– TEP’in (Pozitron yayımlı tomografi) çalışma ilkesi, bir radyoaktif izleyiciyi deneğin kanına enjekte etmeye dayanır. Böylece bu maddenin yayımladığı radyoaktif ışıma kamera tarafından büyük bir duyarlılıkla algılanır; bu da beynin o anda faaliyette olan bölgesinin yerini belirlemeyi sağlar. Ben bu iş için klasik bir radyoaktif izotop olan, Oksijen-15’i seçtim, ve...</span></p>

    <p class="duz" xml:lang="tr"><span class="duz1">Bir ses araya girdi:</span></p>

    <p class="duz" xml:lang="tr"><span class="duz1">– Notlarınızda, bazı anomalilerden söz ediyorsunuz. Lütfen sadede gelin: ne oldu?</span></p>

    <p class="duz" xml:lang="tr"><span class="duz1">– Testlerden sonra, deneklerin kendi hatıraları ile seans sırasında onlara aktarılan anekdotları birbirine karıştırdığını saptadım.</span></p>

    <p class="duz" xml:lang="tr"><span class="duz1">– Daha açık olun.</span></p>

    <p class="duz" xml:lang="tr"><span class="duz1">– Projemdeki birçok uygulama, deneğe hayal ürünü hikâyeler, kurmaca olaylar anlatmaya, ardından da denekten bunları özetlemesini istemeye dayanır. Testlerden sonra denekler bu hikâyeleri gerçek olaylar gibi anlatıyordu. Deneklerin hepsi, bu kurmaca olayları gerçekten yaşamış olduğuna inanıyordu.</span></p>

    <p class="duz" xml:lang="tr"><span class="duz1">– O-15 kullanımının buna neden olduğunu mu düşünüyorsunuz?</span></p>

    <p class="duz" xml:lang="tr"><span class="duz1">– Öyle sanıyorum. Pozitron kamerasının bilinç üstüne herhangi bir etkisi olamaz: zararsız bir tekniktir. O-15 deneklere verilen tek madde.</span></p>

    <p class="duz" xml:lang="tr"><span class="duz1">– Bu etkiyi nasıl açıklıyorsunuz?</span></p>

    <p class="duz" xml:lang="tr"><span class="duz1">– Açıklayamıyorum. Radyoaktif maddenin nöronlara yaptığı etkiden kaynaklanabilir. Ya da molekülün kendisinin nöron ileticiler üzerindeki bir etkisi olabilir. Sanki deney bilişsel sistemi harekete geçiriyor, onu test sırasında karşılaştığı bilgilere karşı duyarlı hale getiriyor. Beyin sanal veriler ile yaşanmış gerçek arasında ayrım yapamıyor.</span></p>

    <p class="duz" xml:lang="tr"><span class="duz1">– Bu radyoaktif madde sayesinde, bir deneğin bilincinde yapay anılar canlandırmanın mümkün olabileceğini düşünüyor musunuz?</span></p>

    <p class="duz" xml:lang="tr"><span class="duz1">– Bu çok karmaşık bir konu, ben...</span></p>

    <p class="duz" xml:lang="tr"><span class="duz1">– Bunun mümkün olduğunu düşünüyor musunuz, evet ya da hayır?</span></p>

    <p class="duz" xml:lang="tr"><span class="duz1">– Bu yönde çalışmalar yapılırsa, evet.</span></p>

    <p class="duz" xml:lang="tr"><span class="duz1">Kısa bir sessizlik oldu. Bu kez başka biri müdahale etti:</span></p>

    <p class="duz" xml:lang="tr"><span class="duz1">– Meslek hayatınız boyunca, beyin yıkama teknikleri üzerinde çalışmalar da yaptınız, değil mi?</span></p>

    <p class="duz" xml:lang="tr"><span class="duz1">Gülmemek için kendimi zor tutuyordum, salona hâkim olan engizisyon havasını dağıtmak için boşuna bir çabaydı.</span></p>

    <p class="duz" xml:lang="tr"><span class="duz1">– Yirmi yıl kadar önce. Benim doktora tezimin konusuydu!</span></p>

    <p class="duz" xml:lang="tr"><span class="duz1">– Bu alandaki gelişmeleri izlediniz mi?</span></p>

    <p class="duz" xml:lang="tr"><span class="duz1">– Az çok, evet. Ama bu konuda yayımlanmamış çok sayıda araştırma var. Ulusal güvenlik açısından sakıncalı bulunmuş çalışmalar. Bilmiyorum, eğer...</span></p>

    <p class="duz" xml:lang="tr"><span class="duz1">– Bazı maddelerin, bir deneğin belleğini örtmek için kimyasal paravan olarak kullanılması mümkün mü?</span></p>

    <p class="duz" xml:lang="tr"><span class="duz1">– Evet, bu tür birçok madde var.</span></p>

    <p class="duz" xml:lang="tr"><span class="duz1">– Hangileri?</span></p>

    <p class="duz" xml:lang="tr"><span class="duz1">– Bazı madde kullanımlarından söz...</span></p>

    <p class="duz" xml:lang="tr"><span class="duz1">– Hangileri?</span></p>

    <p class="duz" xml:lang="tr"><span class="duz1">İstemeye istemeye cevap veriyordum:</span></p>

    <p class="duz" xml:lang="tr"><span class="duz1">– Günümüzde, GHB, yani gamahidroksibutirat gibi maddelerden çok söz ediliyor. Ama bu tür bir amaç için çok daha yaygın bir maddeyi kullanmak daha uygun olur: Valium gibi.</span></p>

    <p class="duz" xml:lang="tr"><span class="duz1">– Neden?</span></p>

    <p class="duz" xml:lang="tr"><span class="duz1">– Çünkü Valium, anestezi etkisi yapmayacak dozlarda kullanıldığında sadece kısmî bir bellek yitimine değil zihinsel otomatizme de neden olur. Hasta her türlü telkine açık olur. Üstelik antidotu da vardır; denek daha sonra yeniden belleğini kazanabilir.</span></p>

    <p class="duz" xml:lang="tr"><span class="duz1">Sessizlik. İlk konuşan adamın sesi duyuldu:</span></p>

    <p class="duz" xml:lang="tr"><span class="duz1">– Bir deneğin bu tür bir işleme tabi tutulduğunu, yani ona Valium verildiğini farz edelim, ardından Oksijen-15 enjekte edilerek onda tamamen yeni hatıralar oluşturulabilir mi?</span></p>

    <p class="duz" xml:lang="tr"><span class="duz1">– Bu konuda bana güveniyorsanız...</span></p>

    <p class="duz" xml:lang="tr"><span class="duz1">– Evet mi yoksa hayır mı?</span></p>

    <p class="duz" xml:lang="tr"><span class="duz1">– Evet.</span></p>

    <p class="duz" xml:lang="tr"><span class="duz1">Yeniden sessizlik. Bütün gözler bana çevrilmişti.</span></p>

    <p class="duz" xml:lang="tr"><span class="duz1">– Denek hiçbir şey hatırlamayacak mı?</span></p>

    <p class="duz" xml:lang="tr"><span class="duz1">– Hatırlamayacak.</span></p>

    <p class="duz" xml:lang="tr"><span class="duz1">– Ne Valium verildiğini ne de Oksijen-15, öyle mi?</span></p>

    <p class="duz" xml:lang="tr"><span class="duz1">– Evet. Ama çok erken, özellikle de...</span></p>

    <p class="duz" xml:lang="tr"><span class="duz1">– Sizin dışınızda, O-15’in etkilerini bilen biri veya birileri var mı?</span></p>

    <p class="duz" xml:lang="tr"><span class="duz1">– Yok. İzotop kullanan laboratuvarlarla temas kurdum, ama hiçbir şey fark etmemişler ve...</span></p>

    <p class="duz" xml:lang="tr"><span class="duz1">– Kimlerle temas kurduğunuzu biliyoruz.</span></p>

    <p class="duz" xml:lang="tr"><span class="duz1">– Siz... Gözlem altında mı tutuluyorum?</span></p>

    <p class="duz" xml:lang="tr"><span class="duz1">– Bu laboratuvarların yetkilileriyle bu konuyu karşılıklı konuştunuz mu?</span></p>

    <p class="duz" xml:lang="tr"><span class="duz1">– Hayır. Sadece e-mail yoluyla. Ben...</span></p>

    <p class="duz" xml:lang="tr"><span class="duz1">– Teşekkürler Profesör.</span></p>

    <p class="duz" xml:lang="tr"><span class="duz1">1994 yılının sonunda yeni bir bütçe kabul edildi. Tamamen Oksijen-15 kullanımına ayrılmış bir bütçe. Hikâyenin ironik tarafı da buydu: tasarladığım, sunduğum, savunduğum bir programa fon bulmak için birçok zorlukla karşılaşmış olan bana, şimdi, asla aklımın ucundan bile geçmeyecek bir proje için sonsuz malî olanaklar sunuluyordu.</span></p>

    <p class="duz-sagdan-blok" xml:lang="tr"><span class="serifsiz">Nisan 1995</span></p>

    <p class="duz" xml:lang="tr"><span class="duz1">Kâbus başladı. Tepeden tırnağa siyahlar giymiş, katil suratlı iki adam tarafından korunan bir polis beni ziyaret etti. Gri bıyıklı, gabardin ceketli iriyarı bir herifti. Kendini Komiser Philippe Charlier olarak tanıttı. Neşeli, güleç yüzlü, babacan tavırlı birine benziyordu, ama eski hippi içgüdüm bana onun tehlikeli biri olduğunu fısıldıyordu. Ondaki, çene kırıcı, ayaklanma bastırıcı, kendine güveni olan pislik herif tavırlarını yakından tanıyordum.</span></p>

    <p class="duz" xml:lang="tr"><span class="duz1">– Sana bir hikâye anlatmaya geldim, dedi. Kişisel bir anı. Fransa’da paniğe yol açan, aralık 1985 ile eylül 1986 arasındaki bir dizi saldırı hakkında. Tümü, Rennes Sokağı’ndaydı, hatırlıyor musun? Toplam on üç ölü ve iki yüz elli yaralı.</span></p>

    <p class="duz" xml:lang="tr"><span class="duz1">O dönemde DST’de (Ulusal Güvenlik Bölümü) çalışıyordum. Hiçbir eksiğimiz yoktu. Binlerce polis, dinleme aygıtları, süresiz gözaltına alma hakkı. İslamcı merkezleri hallaç pamuğu gibi atmış, Filistin destekçilerini, Lübnanlı şebekeleri, İran kökenli tarikatları iyice zayıf düşürmüştük. Paris tamamen kontrolümüz altındaydı. Bize bilgi verecek kişiye bir milyon frank ödül bile vaat edilmişti. Ama tüm bunlar boşunaydı. Herhangi bir iz, bir ipucu bulamamış, hiç bilgi toplayamamıştık. Ve saldırılar, suikastlar devam ediyordu, öldürmeler, yaralamalar; katliamın önüne geçilemiyordu.</span></p>

    <p class="duz" xml:lang="tr"><span class="duz1">Bir gün, 1986 martında, küçük bir şeyler her şeyi değiştirdi ve örgütün tüm üyelerini bir gecede tutukladık: Fuad Ali Salah ile suç ortaklarını. Silahlarını ve patlayıcılarını 12. Bölge’de, Voûte Sokağı’ndaki bir evde saklıyordu. Toplanma yerleri Goutte d’Or Mahallesi Chartres Sokağı’ndaki bir Tunus lokantasıydı. Operasyonu ben yönetmiştim. Birkaç saat içinde hepsini enseledik. Çok temiz, kusursuz bir işti. Akşamdan sabaha saldırılar, suikastlar sona erdi. Şehir yeniden huzura kavuşmuştu.</span></p>

    <p class="duz" xml:lang="tr"><span class="duz1">Bu mucizeyi sağlayan kimdi biliyor musun? Ya bir gecede durumu değiştiren “küçük şey”i? Örgüt üyelerinden biriydi: Lütfi bin Kallak, sadece inandığı şeylerden vazgeçmiş, fikir değiştirmişti. Bizimle temasa geçti ve ödül karşılığı arkadaşlarını sattı. Hatta tuzağın hazırlanmasına bile yardımcı oldu.</span></p>

    <p class="duz" xml:lang="tr"><span class="duz1">Lütfi kaçıktı. Kimse birkaç yüz bin frank için hayatını feda etmez. Kimse sürekli kovalanan bir hayvan gibi yaşamayı, er veya geç öldürüleceğini bile bile, dünyanın bir ucuna sürgüne gönderilmeyi kabul etmez. Ama ben onun ihanetinin sonuçlarını gayet iyi değerlendirdim. İlk kez bir örgütün içine sızılmıştı. Sistemin kalbine, anlıyor musun? O andan itibaren her şey anlaşılır, kolay ve etkili bir hal aldı. İşte hikâyemin kıssadan hissesi. Teröristlerin bir tek gücü vardır: gizlilik. Herhangi bir yerde, canlarının istediği bir zamanda vururlar. Onları durdurmanın tek bir yolu vardır: şebekelerine sızmak. Beyinlerine girmek. İşte o zaman her şey mümkün olur. Lütfi’yle olduğu gibi. Ve senin sayende diğerleri için bunu başarabiliriz.</span></p>

    <p class="duz" xml:lang="tr"><span class="duz1">Charlier’nin planı gayet açıktı: terör örgütlerine yakın kişileri Oksijen-15’le düşüncelerinden caydırmak, onlara sanal hatıralar empoze ederek onları işbirliğine ve silah arkadaşlarına ihanete ikna etmek.</span></p>

    <p class="duz" xml:lang="tr"><span class="duz1">– Programın adı Morfo olacak, dedi. Çünkü bu heriflerin psişik morfolojisini değiştireceğiz. Onların kişiliklerini, beyin coğrafyalarını değişikliğe uğratacağız. Sonra onları kendi ortamlarına salacağız. Sürüdeki zehirlenmiş köpekler gibi.</span></p>

    <p class="duz" xml:lang="tr"><span class="duz1">İnsanın kanını donduran bir sesle devam etti:</span></p>

    <p class="duz" xml:lang="tr"><span class="duz1">– Seçimin gayet basit. Bir tarafta, sınırsız imkânlar, gönüllü denekler, büyük bir gizlilik içinde bilimsel bir devrime öncülük etme fırsatı. Diğer tarafta, boktan araştırmacı kimliğine geri dönüş, para peşinde koşma, derme çatma laboratuvarlar, önemsiz yayınlar. Sen olmasan da bu programı uygulayacağız, başkalarıyla; onlara senin çalışmalarını, notlarını, her şeyi vereceğiz. Bu bilim adamlarının, Oksijen-15’in etkisinden yararlanmak ve onu kendilerine mal etmek isteyeceğinden emin olabilirsin.</span></p>

    <p class="duz" xml:lang="tr"><span class="duz1">Daha sonraki günlerde bilgi topladım. Philippe Charlier DCPJ’ye (Adlî Polis Merkez Müdürlüğü) bağlı Altıncı Büro’nun beş komiserinden biriydi. Uluslararası terörle mücadelede söz sahibi birkaç kişi arasındaydı, “Altıncı Büro” amiri Paul Magnard’ın emrinde çalışıyordu.</span></p>

    <p class="duz" xml:lang="tr"><span class="duz1">Servisteki lakabı “Yeşil Dev”di, örgütlerin içine sızma takıntısı olan ve ayrıca yöntemlerinde şiddeti ön plana çıkaran biri olarak ünlenmişti. Kendisi de uzlaşmaz biri olan, ama geleneksel yöntemlere sıkı sıkıya bağlı, her tür deneme yanılma yöntemine kuşkuyla bakan Magnard tarafından hep kenarda tutulmuştu.</span></p>

    <p class="duz" xml:lang="tr"><span class="duz1">Ama 95 ilkbaharındaydık ve Charlier’nin fikirleri bir anda değer kazanmaya başlamıştı. Bir terör örgütü Fransa’yı tehdit ediyordu. 25 temmuzda Saint-Michel RER<a class="calibre1" href="#footnote-231-1" id="footnote-231-1-backlink">[1]</a> istasyonunda bir bomba patladı ve on kişi öldü. GİA’dan<a class="calibre1" href="#footnote-231-2" id="footnote-231-2-backlink">[2]</a> şüphelenildi, ama saldırıların önünü almak için ellerinde en ufak bir ipucu yoktu.</span></p>

    <p class="duz" xml:lang="tr"><span class="duz1">Savunma Bakanlığı İçişleri Bakanlığı’yla ortaklaşa Morfo programını finanse etme kararı aldı. Operasyon bu özel dosya için –“çok kısaydı”– fazla etkili olmayabilirdi, ama terörizme karşı yeni silahlar kullanmanın zamanı gelmişti.</span></p>

    <p class="duz" xml:lang="tr"><span class="duz1">1995 yazının sonunda, Philippe Charlier yeniden beni görmeye geldi ve Vigipirate planı çerçevesinde yakalanan yüzlerce İslamcı terörist arasından bir kobay seçmişti bile.</span></p>

    <p class="duz" xml:lang="tr"><span class="duz1">İşte tam o tarihlerde Magnard kesin bir zafer kazandı. TGV<a class="calibre1" href="#footnote-231-3" id="footnote-231-3-backlink">[3]</a> hattında bir gaz şişesi bulunmuştu ve Lyon jandarması şişeyi imha etmeye hazırlanıyordu ki Magnard cismin analizinin yapılmasını istedi. Şişede bir şüphelinin, Halid Kelkal’ın parmak izleri bulundu, birçok saldırının faillerinden biriydi. Gerisi medyanın ilgi alanına giriyordu: Lyon bölgesi ormanlarında bir hayvan gibi izi sürülen Kelkal 29 eylülde ele geçmiş, ardından tüm örgüt çökertilmişti.</span></p>

    <p class="duz" xml:lang="tr"><span class="duz1">Bu Magnard’ın ve eskinin modası geçmiş yöntemlerinin zaferiydi.</span></p>

    <p class="duz" xml:lang="tr"><span class="duz1">Morfo dosyası kapandı.</span></p>

    <p class="duz" xml:lang="tr"><span class="duz1">Philippe Charlier görevden alındı.</span></p>

    <p class="duz" xml:lang="tr"><span class="duz1">Ama bütçe devam ediyordu. Ülke güvenliğinden sorumlu bakanlıklar, çalışmalarımı sürdürmem için bana önemli olanaklar sağladı. Daha ilk yılda, sonuçlar haklılığımı ispatladı. Uygun dozlarda enjekte edilen Oksijen-15, nöronları yapay hatıralara açık hale getiriyordu. Oksijen-15’in etkisiyle bellek geçirgenleşiyor, kurmaca öğeleri kolayca alıp, onları gerçek gibi kabul ediyordu.</span></p>

    <p class="duz" xml:lang="tr"><span class="duz1">Araştırmalarımı geliştiriyordum. Ordunun bana sağladığı, çoğu gönüllü asker, onlarca denek üzerinde çalışıyordum. Küçük çapta koşullandırmalar uyguluyordum deneklerime. Her seferinde tek bir yapay hatıra aktarıyordum. Sonra günlerce “nakil”in tutup tutmadığını kontrol ediyordum.</span></p>

    <p class="duz" xml:lang="tr"><span class="duz1">Artık geriye uygulayacağım son deney kalmıştı: bir deneğin belleğini örtmek, ardından da ona yepyeni hatıralar yüklemek. Ama bunu derhal uygulamaya geçmem için acelem yoktu. Çünkü polis ve ordu beni unutmuştu. Bu arada Charlier soruşturmalardan çekilmiş, bütün yetkileri alınmıştı. Magnard ise geleneksel yöntemleriyle birlikte hâlâ görevinin başındaydı. Artık kesin olarak yakamı bıraktıklarını umuyordum. Sivil hayata geri dönmeyi, elde ettiğim sonuçları yayımlamayı, deneylerimi yararlı uygulamalarda kullanmayı hayal ediyordum.</span></p>

    <p class="duz" xml:lang="tr"><span class="duz1">11 Eylül 2001 olmasaydı tüm bunlar mümkün olacaktı.</span></p>

    <p class="duz" xml:lang="tr"><span class="duz1">İkiz Kuleler’e ve Pentagon’a saldırılmasaydı.</span></p>

    <p class="duz" xml:lang="tr"><span class="duz1">Saldırılar, tüm dünyada büyük bir şok yarattı, polisiye önlemlerin, araştırma ve casusluk tekniklerinin ne denli boş olduğunu gösterdi. El Kaide’nin tehdidi altındaki gizli servisler, haberalma teşkilatları, polisler ve ordular kıçından soluyordu. Siyasîler şaşkındı. Bir kez daha terör en önemli gücünü gözler önüne serdi: gizlilik.</span></p>

    <p class="duz" xml:lang="tr"><span class="duz1">Cihattan, kimyasal tehditten, nükleer saldırıdan söz ediliyordu...</span></p>

    <p class="duz" xml:lang="tr"><span class="duz1">Philippe Charlier yeniden ortaya çıktı. Öfkeli, takıntılı bir adamdı. Şiddet yanlısıydı, karanlık, ancak etkili yöntemleri vardı. Morfo dosyası mezarından çıkarılmıştı. Tüm ağızlarda aynı lanetli kelimeler vardı: koşullandırma, beyin yıkama, sızma...</span></p>

    <p class="duz" xml:lang="tr"><span class="duz1">Kasım ayının ortalarında, Charlier, Henri-Becquerel Enstitüsü’ne ayak bastı. Pis pis sırıtarak müjdeli haberi verdi:</span></p>

    <p class="duz" xml:lang="tr"><span class="duz1">– İşte yeniden işbaşındayım.</span></p>

    <p class="duz" xml:lang="tr"><span class="duz1">Beni yemeğe davet etti. Bir Lyon lokantasına: sıcak sosis ve Bourgogne şarabı. Pis yağ ve pişmiş kan kokuları içinde kâbus yeniden başlıyordu.</span></p>

    <p class="duz" xml:lang="tr"><span class="duz1">– CİA’nın ve FBİ’nin yıllık bütçesini biliyor musun? diye sordu.</span></p>

    <p class="duz" xml:lang="tr"><span class="duz1">Olumsuz cevap verdim.</span></p>

    <p class="duz" xml:lang="tr"><span class="duz1">– Otuz milyar dolar. Ayrıca bu iki teşkilatın uyduları, casus denizaltıları, otomatik keşif aygıtları, mobil dinleme merkezleri var. Elektronik gözetleme alanında en hassas teknolojiler anlayacağın. NSA (Ulusal Güvenlik Ajansı) ve onun hünerleri buna dahil değil. Amerikalılar her yeri dinleyebilir, her şeyi algılayabilir. Onlar için dünya üzerinde gizli hiçbir şey yoktur. Bunlardan çok söz edildi. Tüm dünya bu gelişmelere kaygıyla bakıyor. Big Brother’ı anımsatıyor değil mi?.. Ama yine de 11 Eylül oldu. Birkaç herif, ellerindeki plastik bıçaklarla uçak kaçırdılar, Dünya Ticaret Merkezi’nin kulelerini ve Pentagon’un bir kısmını yerle bir ettiler, yaklaşık üç bin kişinin ölümüne neden oldular. Amerikalılar her yeri dinliyor, her şeyi algılıyor, gerçekten tehlikeli adamların dışında.</span></p>

    <p class="duz" xml:lang="tr"><span class="duz1">Yeşil Dev gülmüyordu. Ellerini tabağının üstüne getirdi, sonra yavaşça avuçları yere bakacak şekilde çevirdi:</span></p>

    <p class="duz" xml:lang="tr"><span class="duz1">– Bir terazinin iki kefesini düşün. Bir tarafta otuz milyar dolar. Diğerindeyse plastik bıçaklar. Sana göre hangisi ağır basar? Hangisi bu boktan terazinin dengesini bozar? (Hırsla masaya vurdu.) İstek. İnanç. Çılgınlık. Bir teknoloji devine, binlerce Amerikan ajanına rağmen, bir avuç kararlı adam tüm güvenlik önlemlerini, denetimleri kolayca aşıverdi. Çünkü hiçbir makine bir insan beyninden daha güçlü olamaz. Çünkü normal bir hayat süren, normal tutkuları olan hiçbir görevli, kendi hayatını yüce bir amaç uğruna hiçe sayan bir fanatikle mücadele edemez.</span></p>

    <p class="duz" xml:lang="tr"><span class="duz1">Sustu, derin bir nefes aldı, sonra devam etti:</span></p>

    <p class="duz" xml:lang="tr"><span class="duz1">– 11 Eylül’ü düzenleyen kamikazeler vücutlarındaki tüm kılları tıraş etmişlerdi. Neden biliyor musun? Cennete girerken tamamen temiz olmak için. Böyle adamları hiç kimse, hiçbir şey durduramaz. Ne onları ispiyonlamak ne satın almak ne de anlamaya çalışmak.</span></p>

    <p class="duz" xml:lang="tr"><span class="duz1">Gözleri ışıl ışıl parlıyordu, bir felaket habercisi gibiydi:</span></p>

    <p class="duz" xml:lang="tr"><span class="duz1">– Tekrar ediyorum: bu fanatikleri enselemek için tek bir yol var. İçlerinden birini düşüncelerinden caydırmak. Çılgınlıklarının arkasında yatan şeyi, tutkuların içyüzünü anlamak için onu ikna etmek. İşte o zaman, onlarla mücadele edebiliriz.</span></p>

    <p class="duz" xml:lang="tr"><span class="duz1">Yeşil Dev dirseklerini masaya dayadı, dudaklarını büzdü, sonra gülümsedi:</span></p>

    <p class="duz-son-paragraf" xml:lang="tr"><span class="duz1">– Sana iyi bir haberim var. Bugün itibariyle Morfo programını başlattık. Ayrıca sana bir de aday buldum. (Biraz daha sırıttı.) Daha doğrusu bir kadın aday.</span></p>

    <div class="generated-style">
      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Paris ve çevresine hizmet veren ekspres tren ağı. (ç.n.)</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">Cezayir’de şeriat yanlısı “Silahlı İslamî Gruplar”. (ç.n.)</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-3-backlink" id="footnote-231-3">3</a>]<span class="dipnot">Fransa’da hızlı tren ağı. (ç.n.)</span></p>
      </div>
    </div>
  </div>
</body>
</html>