<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>36.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x36">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">36</span></h1>

    <p class="duz" xml:lang="tr"><span class="duz1">Paul arabaya kadar koştu. Direksiyona geçti ve tek harekette kontak anahtarını çevirdi. Schiffer son anda arabaya atladı.</span></p>

    <p class="duz" xml:lang="tr"><span class="duz1">– Ne oluyor? diye homurdandı.</span></p>

    <p class="duz" xml:lang="tr"><span class="duz1">Paul cevap vermeden gaza yüklendi. Adam Sainte-Cécile Sokağı’nın bitiminden sağa sapmıştı. Paul biraz daha hızlandı ve Fau- bourg-Poissonnière Sokağı’na döndü, işte yeniden o kargaşanın, trafiğin içindeydi.</span></p>

    <p class="duz" xml:lang="tr"><span class="duz1">Adam hızlı adımlarla yürüyor, yük arabalarının, yayaların, krep ve pide satıcılarından yükselen dumanların arasından ustaca sıyrılıp geçiyor, bir yandan da arkasına kaçamak bakışlar atmaktan geri kalmıyordu. Bonne-Nouvelle Bulvarı’na çıkan sokak boyunca ilerliyordu. Schiffer kızgınlıkla sordu:</span></p>

    <p class="duz" xml:lang="tr"><span class="duz1">– Ne olduğunu bana da anlatacak mısın, ha?</span></p>

    <p class="duz" xml:lang="tr"><span class="duz1">Paul, üçüncü vitese geçerken mırıldandı:</span></p>

    <p class="duz" xml:lang="tr"><span class="duz1">– Güzin’in orada, bir adam. Bizi görünce kaçmaya başladı.</span></p>

    <p class="duz" xml:lang="tr"><span class="duz1">– Yani.</span></p>

    <p class="duz" xml:lang="tr"><span class="duz1">– Polisin kokusunu aldı. Sorgulanmaktan korkuyor olmalı. Belki bizim dava hakkında bir şeyler biliyordur.</span></p>

    <p class="duz" xml:lang="tr"><span class="duz1">“Müşteri” sola, Enghien Sokağı’na saptı. Şanslarına adam trafiğin akış yönünde ilerliyordu.</span></p>

    <p class="duz" xml:lang="tr"><span class="duz1">– Ya da ikamet belgesi yok, diye homurdandı Schiffer.</span></p>

    <p class="duz" xml:lang="tr"><span class="duz1">– Güzin’in orada mı? Kimin belgesi var ki? Bu herifin korkmak için özel bir sebebi olmalı. Bunu hissediyorum.</span></p>

    <p class="duz" xml:lang="tr"><span class="duz1">Rakam dizlerini ön konsola dayadı. Bıkkın bir sesle sordu:</span></p>

    <p class="duz" xml:lang="tr"><span class="duz1">– Adam nerede?</span></p>

    <p class="duz" xml:lang="tr"><span class="duz1">– Sol kaldırımda. Adidas ceketli olan.</span></p>

    <p class="duz" xml:lang="tr"><span class="duz1">Adam hâlâ sokak boyunca yürüyordu. Paul ağır ağır sürmeye gayret ediyordu. Kırmızı ışıkta durdu. Mavili adam uzaklaştı. Paul, Schiffer’in de gözleriyle adamı izlediğini anlamıştı. Arabanın içindeki sessizlik artık farklı bir anlam kazanmıştı: aynı sükûneti, aynı dikkati paylaşarak, hedefleri üzerinde yoğunlaşma konusunda anlaşmışlardı.</span></p>

    <p class="duz" xml:lang="tr"><span class="duz1">Yeşil yandı.</span></p>

    <p class="duz" xml:lang="tr"><span class="duz1">Paul, pedallara hafifçe dokunarak hareket etti. Adamı sağa, Faubourg-Saint-Denis Sokağı’na saparken gördüğünde hızlandı, adam hâlâ trafik akış yönünde ilerliyordu.</span></p>

    <p class="duz" xml:lang="tr"><span class="duz1">Paul de peşinden sokağa girdi, ama biraz sonra yol tıkandı. Gri gökyüzünün altında öfkeyle bağırıp çağıran, klakson çalan insanların arabaları yüzünden kıpırdayamaz hale gelmişlerdi.</span></p>

    <p class="duz" xml:lang="tr"><span class="duz1">Boynunu uzattı, gözlerini kıstı. Kaportaların, kafaların üstünde dükkân tabelalarından başka bir şey görmüyordu. Adidas ceketli adam kaybolmuştu. Biraz daha uzağa baktı. Binaların cepheleri kirliliğin neden olduğu sisin içinde zorlukla ayırt ediliyordu. İlerde, Porte Saint-Denis’nin kemeri dumana boğulmuş ışıkta yüzüyordu sanki.</span></p>

    <p class="duz" xml:lang="tr"><span class="duz1">– Onu göremiyorum.</span></p>

    <p class="duz" xml:lang="tr"><span class="duz1">Schiffer camını açtı. Dışarının gürültü patırtısı arabaya doldu. Omuzlarını dışarı çıkardı.</span></p>

    <p class="duz" xml:lang="tr"><span class="duz1">– İlerde, diye haber verdi. Sağda.</span></p>

    <p class="duz" xml:lang="tr"><span class="duz1">Trafik açıldı. Mavi nokta bir yaya kalabalığının arasında gözüktü. Yol yeniden tıkandı. Paul trafiğin kendileriyle oyun oynadığına inanmaya başlamıştı; bir adamı takip etmek için böyle ağır ağır yol almaları gerekiyordu sanki...</span></p>

    <p class="duz" xml:lang="tr"><span class="duz1">Adam yeniden gözden kayboldu, sonra iki yük kamyonetinin arasında, Café Le Sully’nin tam önünde ortaya çıktı. Arkasına bakmaya devam ediyordu. Onları fark etmiş olabilir miydi?</span></p>

    <p class="duz" xml:lang="tr"><span class="duz1">– Korkudan ölüyor, dedi Paul. Bir şeyler biliyor.</span></p>

    <p class="duz" xml:lang="tr"><span class="duz1">– Bunun bir anlamı yok. Binde bir şans bile olsa...</span></p>

    <p class="duz" xml:lang="tr"><span class="duz1">– Bana güvenin. Sadece bir kez.</span></p>

    <p class="duz" xml:lang="tr"><span class="duz1">Paul yeniden birinci vitese geçti. Ensesi kor gibi yanıyordu, parkasının yakaları terden sırılsıklam olmuştu. Hızlandı ve adamın yakınına geldiğinde Faubourg-Saint-Denis Sokağı da bitmek üzereydi.</span></p>

    <p class="duz" xml:lang="tr"><span class="duz1">Birden, kemerin ayağında, adam karşı kaldırıma geçti; burunlarının dibinden geçmiş, ama onları fark etmemişti. Koşar adımlarla Saint-Denis Bulvarı’na girdi.</span></p>

    <p class="duz" xml:lang="tr"><span class="duz1">– Kahretsin, diye bağırdı Paul. Orası tek yön.</span></p>

    <p class="duz" xml:lang="tr"><span class="duz1">Schiffer doğruldu:</span></p>

    <p class="duz" xml:lang="tr"><span class="duz1">– Park et. Yürüyerek... Piç herif. Metroya binecek!</span></p>

    <p class="duz" xml:lang="tr"><span class="duz1">Kaçak bulvarı geçmiş, Strasbourg-Saint-Denis metrosunun girişinde kaybolmuştu. Paul hırsla direksiyonu kırdı ve Arcade Barı’nın önünde durdu.</span></p>

    <p class="duz" xml:lang="tr"><span class="duz1">Schiffer arabadan çıkmıştı bile.</span></p>

    <p class="duz" xml:lang="tr"><span class="duz1">Paul, üzerinde POLİS yazan güneşliği indirdi ve Golf’ten fırladı.</span></p>

    <p class="duz" xml:lang="tr"><span class="duz1">Rakam’ın pardösüsünün etekleri arabaların arasında bir flama gibi dalgalanıyordu. Paul bir heyecan patlaması hissetti. Bir saniye içinde birçok şeyi aynı anda yaşamıştı: ortamın yeniden hareketlenmesi, Schiffer’in yaşına göre sürati ve o anda onları birleştiren kararlılık.</span></p>

    <p class="duz" xml:lang="tr"><span class="duz1">Bulvarın trafiği arasında zikzaklar çizerek karşıya geçti ve Schiffer’e merdivenlerden inerken yetişti.</span></p>

    <p class="duz" xml:lang="tr"><span class="duz1">İki polis istasyonun bekleme salonuna daldılar. Aceleci bir kalabalık turuncu bir tavanın altında kıpırdanıp duruyordu. Paul içeriyi gözleriyle taradı: solda, RATP’nin camlı kabinleri; sağda, metro hatlarını gösteren mavi panolar; karşıda, otomatik kapılar.</span></p>

    <p class="duz" xml:lang="tr"><span class="duz1">Adam ortalarda yoktu.</span></p>

    <p class="duz" xml:lang="tr"><span class="duz1">Schiffer yolcuların arasına daldı ve havalı kapılara doğru slalom yaparak ilerlemeye başladı. Paul ayaklarının ucunda yükseldi, tam o esnada sağa sapan adamı şöyle bir gördü.</span></p>

    <p class="duz" xml:lang="tr"><span class="duz1">– 4. hat! diye bağırdı kalabalığın içinde kaybolmuş ortağına.</span></p>

    <p class="duz" xml:lang="tr"><span class="duz1">Seramik koridorun dip tarafı metro kapıları açılırken çıkan seslerle yankılanmaya başlamıştı bile. Bir anda kalabalık şaşkınlıkla dalgalandı. Ne oluyordu? Kim bağırıyordu? Bu itişip kakışmanın sebebi neydi? Aniden bir kükreme, gürültü patırtıyı bıçak gibi kesti.</span></p>

    <p class="duz" xml:lang="tr"><span class="duz1">– Kapılar, bok herif!</span></p>

    <p class="duz" xml:lang="tr"><span class="duz1">Bu Schiffer’in sesiydi.</span></p>

    <p class="duz" xml:lang="tr"><span class="duz1">Paul sol taraftaki gişelere doğru koştu. Camın önüne gelince bağırdı:</span></p>

    <p class="duz" xml:lang="tr"><span class="duz1">– Kapıları açın!</span></p>

    <p class="duz" xml:lang="tr"><span class="duz1">RATP’nin memuru donmuştu:</span></p>

    <p class="duz" xml:lang="tr"><span class="duz1">– Ha?</span></p>

    <p class="duz" xml:lang="tr"><span class="duz1">Uzakta, çalan düdük trenin hareketini bildiriyordu. Paul, polis kimliğini cama yapıştırdı:</span></p>

    <p class="duz" xml:lang="tr"><span class="duz1">– Kahrolası herif, kapıları açacak mısın, ha?</span></p>

    <p class="duz" xml:lang="tr"><span class="duz1">Bariyerler kalktı.</span></p>

    <p class="duz" xml:lang="tr"><span class="duz1">Paul dirsekleriyle kendine yol açtı, sendeledi, diğer tarafa geçmeyi başardı. Schiffer kırmızı tavanın altında koşuyordu.</span></p>

    <p class="duz" xml:lang="tr"><span class="duz1">Merdivenlerde ona yetişti. Yaşlı polis basamakları dörder dörder çıkıyordu. Trenin kapılarının kapandığını duyduklarında henüz yolun yarısına gelmişlerdi.</span></p>

    <p class="duz" xml:lang="tr"><span class="duz1">Schiffer bağırdı, koşmaya devam ediyordu. Perona ulaştığında tren çoktan hareket etmişti, Paul onu pardösüsünün yakasından yakalayıp geri çekti. Rakam şaşkınlık içinde bir süre sessiz kaldı. Trenin ışıkları kaskatı kesilmiş yüz hatlarını yaladı. Çılgına dönmüştü.</span></p>

    <p class="duz" xml:lang="tr"><span class="duz1">– Bizi görmüş olamaz! diye bağırdı Paul, Schiffer’in yüzüne doğru.</span></p>

    <p class="duz" xml:lang="tr"><span class="duz1">Schiffer hâlâ sabit gözlerle ona bakıyordu, şaşkındı, zorlukla nefes alıyordu. Paul, metronun düdük sesi gitgide cılızlaşırken, bu kez daha alçak sesle konuştu:</span></p>

    <p class="duz" xml:lang="tr"><span class="duz1">– Bir sonraki istasyonda trene yetişmek için kırk saniyemiz var. Château-d’Eau’da herifi enseleriz.</span></p>

    <p class="duz" xml:lang="tr"><span class="duz1">Göz göze geldiler, birbirlerini anlamışlardı. Hızla merdivenleri tırmandılar, bulvarda akan arabaların arasından seri adımlarla karşı kaldırıma geçtiler, arabalarına atladılar.</span></p>

    <p class="duz" xml:lang="tr"><span class="duz1">Yirmi saniye geçmişti bile.</span></p>

    <p class="duz" xml:lang="tr"><span class="duz1">Paul zafer takının çevresini dolandı, sağa saptı, bir yandan da camını indiriyordu. Mıknatıslı tepe lambasını arabanın üstüne yapıştırdı ve siren çalarak son hızla Strasbourg Bulvarı’na girdi.</span></p>

    <p class="duz" xml:lang="tr"><span class="duz1">Beş yüz metreyi yedi saniyede kat ettiler. Château-d’Eau kavşağına vardıklarında Schiffer arabadan atlamaya kalkıştı. Paul bir kez daha onu tuttu:</span></p>

    <p class="duz" xml:lang="tr"><span class="duz1">– Yukarıda bekleyelim. Sadece iki çıkış var. Bulvarın iki yanında.</span></p>

    <p class="duz" xml:lang="tr"><span class="duz1">– Onun burada ineceğini kim söylüyor?</span></p>

    <p class="duz" xml:lang="tr"><span class="duz1">– Yirmi saniye bekleriz. Eğer trende kalırsa, onu Doğu Garı’nda kıstırmamız için geriye hâlâ yirmi saniyemiz kalıyor.</span></p>

    <p class="duz" xml:lang="tr"><span class="duz1">– Ya orada da trenden inmezse?</span></p>

    <p class="duz" xml:lang="tr"><span class="duz1">– Türk mahallesinin dışına çıkmayacaktır. Ya orada saklanacak ya da birini durumdan haberdar edecektir. Her halükârda buradan, bizim bulunduğumuz yerden geçecektir. Amacına ulaşana kadar onu takip etmeliyiz. Nereye gittiğini öğrenmeliyiz.</span></p>

    <p class="duz" xml:lang="tr"><span class="duz1">Rakam saatine baktı.</span></p>

    <p class="duz" xml:lang="tr"><span class="duz1">– Hızlan.</span></p>

    <p class="duz" xml:lang="tr"><span class="duz1">Paul son bir tur daha attı, sol-sağ, tek-çift numaralar, sonra hızlandı. Tekerleklerin altında yol alan metronun titreşimini damarlarında hissediyordu.</span></p>

    <p class="duz" xml:lang="tr"><span class="duz1">On yedi saniye sonra Doğu Garı’nın avlusunun parmaklıkları önünde durdu, sireni ve tepe lambasını kapatmıştı. Bir kez daha Schiffer arabadan çıkmak istedi. Bir kez daha Paul ona engel oldu.</span></p>

    <p class="duz" xml:lang="tr"><span class="duz1">– Arabada kalıyoruz. Bütün çıkışları buradan görebiliyoruz. Avlunun içindeki merkez çıkış. Sağda Faubourg-Saint-Martin çıkışı; solda, 8 Mai 1945 Sokağı çıkışı. Anlayacağın beşte üç şansımız var.</span></p>

    <p class="duz" xml:lang="tr"><span class="duz1">– Diğer çıkışlar, onlar nerede?</span></p>

    <p class="duz" xml:lang="tr"><span class="duz1">– Garın iki yanında. Faubourg-Saint-Martin çıkışı ile Alsace Sokağı çıkışı.</span></p>

    <p class="duz" xml:lang="tr"><span class="duz1">– Ya o çıkışlardan birini tercih ederse?</span></p>

    <p class="duz" xml:lang="tr"><span class="duz1">– Bu çıkışlar hatta en uzak olanlar. Oraya ulaşmak için bir dakikadan fazla yürümesi gerekiyor. Burada otuz saniye bekleriz. Eğer ortaya çıkmazsa, o zaman seni Alsace Sokağı’na bırakırım, ben de Saint-Martin’e giderim. Cep telefonlarımızla irtibat halinde oluruz. Elimizden kurtulamaz.</span></p>

    <p class="duz" xml:lang="tr"><span class="duz1">Schiffer hâlâ suskunluğunu koruyordu. Düşünceliydi, alnında derin çizgiler oluşmuştu.</span></p>

    <p class="duz" xml:lang="tr"><span class="duz1">– Çıkışlar. Tüm bunları nasıl biliyorsun?</span></p>

    <p class="duz" xml:lang="tr"><span class="duz1">Paul gururla gülümsedi:</span></p>

    <p class="duz" xml:lang="tr"><span class="duz1">– Hepsini ezberledim. Takiplerde faydası olur diye.</span></p>

    <p class="duz" xml:lang="tr"><span class="duz1">Schiffer’in yüz ifadesi gülümsemesini yarıda kesti.</span></p>

    <p class="duz" xml:lang="tr"><span class="duz1">– Eğer bizim herif ortaya çıkmazsa, kafanı kırarım.</span></p>

    <p class="duz" xml:lang="tr"><span class="duz1">On, on iki, on beş saniye.</span></p>

    <p class="duz" xml:lang="tr"><span class="duz1">Hayatının en uzun saniyeleriydi bunlar. Paul metro çıkışında beliren her yolcuya dikkatle bakıyordu: Adidas ceketli adam yoktu.</span></p>

    <p class="duz" xml:lang="tr"><span class="duz1">Yolcular kısa aralıklarla önünden geçiyordu, sanki adımları kalp atışlarıyla uyum içindeydi.</span></p>

    <p class="duz" xml:lang="tr"><span class="duz1">Otuz saniye doldu.</span></p>

    <p class="duz" xml:lang="tr"><span class="duz1">Birinci vitese taktı ve güçlükle soludu:</span></p>

    <p class="duz" xml:lang="tr"><span class="duz1">– Sizi Alsace Sokağı’na bırakıyorum.</span></p>

    <p class="duz" xml:lang="tr"><span class="duz1">Paul lastikleri öttürerek hareket etti, sola, 8 Mai Sokağı’na saptı ve Rakam’ı Alsace Sokağı’nın girişinde bıraktı, onun bir şey söylemesine bile fırsat vermemişti. Bir yarım tur attı, gaza yüklendi ve Faubourg-Saint-Martin Sokağı’na ulaştı.</span></p>

    <p class="duz" xml:lang="tr"><span class="duz1">On saniye daha geçmişti.</span></p>

    <p class="duz" xml:lang="tr"><span class="duz1">Faubourg-Saint-Martin Sokağı’nın yukarı kısmı, aşağı kısmına, yani Türk mahallesi sınırları içinde kalan bölüme göre oldukça farklıydı: boş kaldırımlardan, depolardan ve çeşitli şirketlere ait yönetim binalarından başka bir şey yoktu. İdeal bir çıkış noktası diye düşündü.</span></p>

    <p class="duz" xml:lang="tr"><span class="duz1">Saatinin saniye göstergesine dikkatle baktı; geçen her saniye ondan da bir şeyler alıp götürüyordu. Metrodan çıkan kalabalık dağılmaya, bu çok geniş caddede kaybolmaya başlamıştı. Garın içine bir göz attı. Büyük cam duvarı gördü ve zehirli tohumlar ile etçil bitkilerle dolu bir sera canlandı gözünün önünde.</span></p>

    <p class="duz" xml:lang="tr"><span class="duz1">On saniye daha geçti.</span></p>

    <p class="duz" xml:lang="tr"><span class="duz1">Adidas ceketli adamın ortaya çıkma şansı gitgide azalıyordu. Yerin altında son hızla giden metro trenlerini; açık havada çeşitli yönlere dağılan şehirlerarası trenleri, banliyö trenlerini; bu gri binanın içinde aceleyle oradan oraya koşturan yüzleri düşündü.</span></p>

    <p class="duz" xml:lang="tr"><span class="duz1">Yanılmış olamazdı: bu her bakımdan imkânsızdı.</span></p>

    <p class="duz" xml:lang="tr"><span class="duz1">Otuz saniye doldu.</span></p>

    <p class="duz" xml:lang="tr"><span class="duz1">Hâlâ görünürde yoktu.</span></p>

    <p class="duz" xml:lang="tr"><span class="duz1">Telefonu çaldı. Schiffer’in boğuk sesini duydu:</span></p>

    <p class="duz" xml:lang="tr"><span class="duz1">– Salak oğlu salak.</span></p>

    <p class="duz" xml:lang="tr"><span class="duz1">Paul, Schiffer’i Alsace Sokağı’nda, metro hattına çıkan merdivenlerin dibinde buldu. Yaşlı polis arabaya binerken bir yandan da küfür etmeye devam ediyordu:</span></p>

    <p class="duz" xml:lang="tr"><span class="duz1">– Salak, sersem herif·</span></p>

    <p class="duz" xml:lang="tr"><span class="duz1">– Kuzey Garı’nı deneyelim. Asla bilemezdim. Ben...</span></p>

    <p class="duz" xml:lang="tr"><span class="duz1">– Kapa çeneni. Şapa oturduk. Herifi kaybettik.</span></p>

    <p class="duz" xml:lang="tr"><span class="duz1">Paul hızlandı ve kuzeye doğru yöneldi.</span></p>

    <p class="duz" xml:lang="tr"><span class="duz1">– Seni asla dinlememeliydim, dedi Schiffer. Hiçbir tecrüben yok. Bir bok bilmiyorsun. Sen...</span></p>

    <p class="duz" xml:lang="tr"><span class="duz1">– O burada, onu gördüm.</span></p>

    <p class="duz" xml:lang="tr"><span class="duz1">Sağda, Des Deux-Gares Sokağı’nın bitimine doğru Adidas ceketli adamı görmüştü. Adam, demiryoluna paralel Alsace Sokağı’nda yürüyordu.</span></p>

    <p class="duz" xml:lang="tr"><span class="duz1">– İbne herif, diye bağırdı Schiffer. SNCF’nin dış merdivenini kullanmış.</span></p>

    <p class="duz" xml:lang="tr"><span class="duz1">İşaretparmağını ileri doğru uzattı:</span></p>

    <p class="duz" xml:lang="tr"><span class="duz1">– Dümdüz devam et. Siren çalma. Hızlanma da. Bir sonraki sokakta onu enseleriz. Usulcacık.</span></p>

    <p class="duz" xml:lang="tr"><span class="duz1">Paul vites küçülttü ve saatte yirmi kilometreyle arabayı sürmeye başladı, elleri titriyordu. Adam, yüz metre ileride yürümeye devam ederken, onlar da La Fayette Sokağı’nın köşesine ulaşmışlardı. Adam çevresine bir göz gezdirdi ve aniden donup kaldı.</span></p>

    <p class="duz" xml:lang="tr"><span class="duz1">– Lanet olsun! diye bağırdı Paul, birden mıknatıslı tepe lambasını arabanın üstünde unuttuğunu hatırlamıştı.</span></p>

    <p class="duz" xml:lang="tr"><span class="duz1">Adam tabana kuvvet kaçmaya başladı. Paul gaz pedalına yüklendi. Önlerinde duran anıtsal tren köprüsü ona kâbuslarındaki canavar gibi gözüktü. Fırtınalı gökyüzüne siyah kollarını açmış taştan bir dev.</span></p>

    <p class="duz" xml:lang="tr"><span class="duz1">Paul yeniden hızlandı ve tam köprünün ortasında Türk’ün önüne geçti. Schiffer, daha araba durmadan aşağı atlamıştı. Paul frene bastı ve dikiz aynasından Schiffer’in adamı küçük bir mücadeleden sonra yere yapıştırdığını gördü.</span></p>

    <p class="duz" xml:lang="tr"><span class="duz1">Paul küfrü bastı, motoru stop etti ve Golf’ten çıktı. Yaşlı polis, adamı saçlarından yakalamış, köprünün demir parmaklıklarına doğru hızla çarpmaya başlamıştı bile. Paul’ün aklına Mairus’un giyotinin altındaki eli gelmişti. Hayır müsaade edemezdi, asla.</span></p>

    <p class="duz" xml:lang="tr"><span class="duz1">İki adama doğru koşarken Glock’unu kılıfından çıkardı:</span></p>

    <p class="duz" xml:lang="tr"><span class="duz1">– Durun!</span></p>

    <p class="duz" xml:lang="tr"><span class="duz1">Schiffer, şimdi kurbanını parmaklıkların üzerinden aşağı doğru sarkıtıyordu. Gerek kuvveti gerekse çabukluğu şaşırtıcıydı. Eşofmanlı adam çaresizlik içinde bacaklarını sallıyordu, iki metal dikmenin arasına sıkışmıştı.</span></p>

    <p class="duz" xml:lang="tr"><span class="duz1">Paul, Schiffer’in adamı boşluğa atacağından emindi. Ama Schiffer köprünün kenarına tırmandı, taş kollardan birini yakaladı, sonra tek bir hamlede adamı yukarı çekti.</span></p>

    <p class="duz" xml:lang="tr"><span class="duz1">Tüm bu iş, ancak birkaç saniye sürmüştü ve bu kahramanlık Schiffer’in uğursuz saygınlığına bir saygınlık daha ekliyordu. Paul yanlarına vardığında, iki adam da göremeyeceği bir yerde, iki beton blok arasındaki boşlukta bulunuyordu. Schiffer onu boşluğun içinde sıkıştırmıştı, adam böğürüyor, Rakam ise hem vuruyor hem de Türkçe bir şeyler söylüyordu.</span></p>

    <p class="duz" xml:lang="tr"><span class="duz1">Paul duyduğu sesle irkildi.</span></p>

    <p class="duz" xml:lang="tr"><span class="duz1">– Bozkurtlar! Bozkurtlar! Bozkurtlar!</span></p>

    <p class="duz" xml:lang="tr"><span class="duz1">Adamın bağırışları nemli havada yankılanıyordu. Önce bunun bir yardım çağrısı olduğunu düşündü, ama Schiffer’in kurbanını bıraktığını ve kaldırıma doğru onu ittiğini gördü, sanki istediği şeyi elde etmişti.</span></p>

    <p class="duz" xml:lang="tr"><span class="duz1">Paul kelepçeleri çıkarırken, adam topallayarak kaçmaya başlamıştı.</span></p>

    <p class="duz" xml:lang="tr"><span class="duz1">– Bırak gitsin!</span></p>

    <p class="duz" xml:lang="tr"><span class="duz1">– Na... nasıl?</span></p>

    <p class="duz" xml:lang="tr"><span class="duz1">Schiffer de kendini asfaltın üzerine bıraktı. Sol tarafına doğru kaykılmıştı, yüzünü buruşturdu, sonra bir dizi üzerinde doğruldu.</span></p>

    <p class="duz" xml:lang="tr"><span class="duz1">– Söyleyeceğini söyledi, dedi iki öksürük arasında.</span></p>

    <p class="duz" xml:lang="tr"><span class="duz1">– Nasıl? Ne söyledi?</span></p>

    <p class="duz" xml:lang="tr"><span class="duz1">Ayağa kalktı. Soluk soluğaydı, sol kasığını tutuyordu. Derisi morarmış, üzerinde beyaz benekler oluşmuştu.</span></p>

    <p class="duz" xml:lang="tr"><span class="duz1">– Rüya’yla aynı binada oturuyormuş. Merdiven boşluğunda görmüş onları, kızı götürüyorlarmış. 8 ocak, saat 20’de.</span></p>

    <p class="duz" xml:lang="tr"><span class="duz1">– “Onlar” mı?</span></p>

    <p class="duz" xml:lang="tr"><span class="duz1">– Bozkurtlar.</span></p>

    <p class="duz" xml:lang="tr"><span class="duz1">Paul hiçbir şey anlamıyordu. Schiffer’in parlak mavi gözlerine dikkatle baktı ve onun diğer adını hatırladı: Demir.</span></p>

    <p class="duz" xml:lang="tr"><span class="duz1">– Bozkurtlar.</span></p>

    <p class="duz" xml:lang="tr"><span class="duz1">– Neler?</span></p>

    <p class="duz" xml:lang="tr"><span class="duz1">– Bozkurtlar. Aşırı sağcı bir örgüt. Şimdi içlerinden bazıları Türk mafyasının tetikçiliğini yapıyor. En başından beri yanlış yoldaydık. Kadınları öldürenler bu herifler.</span></p>
  </div>
</body>
</html>