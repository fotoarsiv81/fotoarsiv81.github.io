<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>5.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x5">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">5</span></h1>

    <p class="duz" xml:lang="tr"><span class="duz1">Haftada bir kez Laurent, hep aynı “dostlarıyla” akşam yemeği için bir araya geliyordu. Bu bir tür ritüel, vazgeçilmez bir kuraldı. Bu adamlar ne çocukluk arkadaşı ne de özel bir derneğin üyeleriydi. Hiçbir ortak tutkuları da yoktu. Sadece hepsi aynı meslektendi: polis. Mesleklerinin farklı kademelerinde birbirleriyle tanışmışlar ve bugün her biri kendi branşlarında piramidin en tepesine ulaşmışlardı.</span></p>

    <p class="duz" xml:lang="tr"><span class="duz1">Anna, diğer eşler gibi bu toplantılara kesinlikle katılmıyordu; akşam yemeği Hoche Caddesi’ndeki evlerinde olduğunda, Anna sinemaya gitmeyi yeğliyordu.</span></p>

    <p class="duz" xml:lang="tr"><span class="duz1">Ama, üç hafta sonra, yani üçüncü toplantıdan sonra, Laurent bir sonraki toplantıya onun da katılmasını önermişti. Anna önce reddetmiş, ancak Laurent bir hastabakıcının ses tonuyla ısrarını sürdürmüştü: “Göreceksin, sıkılmayacak, aksine eğleneceksin!” Sonra Anna fikir değiştirmişti; Laurent’ın meslektaşlarıyla tanışmak, diğer yüksek devlet görevlilerini gözlemlemek hiç de fena olmayabilirdi. Ne de olsa onun için tek bir model vardı: kendi kocası.</span></p>

    <p class="duz" xml:lang="tr"><span class="duz1">Aldığı karardan pişman olmamıştı. Gece boyunca, sert görünümlü, ama tutkuları olan, aralarında tabuları bir kenara bırakıp teklifsizce konuşan o adamları tanımıştı. Kendini bir kraliçe gibi hissetmişti, çünkü oradaki tek kadındı, onun yanında bu polisler başlarından geçen olayları, silah kullanmadaki ustalıklarını anlatarak birbirleriyle rekabet ediyordu.</span></p>

    <p class="duz" xml:lang="tr"><span class="duz1">Bu ilk geceden sonra, Anna her yemeğe katılmaya ve onları daha yakından tanımaya başladı. Onların tiklerini, üstün yanlarını, hatta takıntılarını öğrenmişti. Bu toplantılar, polis dünyasının gerçek bir fotoğrafıydı. Siyah beyaz bir dünya, şiddet dolu, ama aynı zamanda da cezbedici, büyüleyici bir âlem.</span></p>

    <p class="duz" xml:lang="tr"><span class="duz1">Toplantılara katılanlar, bazı istisnalar dışında hep aynı kişilerdi. Çoğunlukla Alain Lacroux konuşmak isteyenlere söz veriyordu. Uzun boylu, zayıf, baston yutmuş gibi dimdik yürüyen, ellili yaşlarda biriydi, her cümlenin bitiminde çatalıyla tabağına vuruyor veya başını sallıyordu. Aynı şekilde cümlelerin sonunda güneyli aksanının tonunda da değişiklik oluyordu. Şarkı söyler, gülümser gibi konuşuyordu; kimse onun gerçek sorumluluklarını tasavvur edemezdi. Paris Cinayet Bürosu müdür yardımcısıydı.</span></p>

    <p class="duz" xml:lang="tr"><span class="duz1">Pierre Caracilli onun zıttıydı. Ufak tefek, bodur, karamsar bir adamdı, sürekli insanları uyutan yavaş bir sesle mırıldanır gibi konuşuyordu. En azılı canileri uyuşturarak, onları itirafa zorlayan bu ses olmalıydı. Caracilli Korsikalıydı. DST’de (Yurtiçi İstihbarat ve Karşıcasusluk Birimi) önemli bir görevi vardı.</span></p>

    <p class="duz" xml:lang="tr"><span class="duz1">Jean-François Gaudemer ise tıknaz, inatçı, kaya gibi sert bir adamdı. Geniş ve çıplak alnının altında, fırıl fırıl dönen gözleri sanki her an bir fırtına bekler gibiydi. O konuştuğunda Anna hep kulak kabartıyordu. Sözleri edepsiz, anlattıkları ürkütücüydü, ama insan ona karşı hep bir tür minnettarlık duyuyordu; onun belli belirsiz duygusallığıydı belki de dünyada dönen dolapların üzerindeki örtüyü kaldıran. OCTRİS’in (Uyuşturucu Madde Kaçakçılığını Önleme Merkez Bürosu) patronuydu.</span></p>

    <p class="duz" xml:lang="tr"><span class="duz1">Ama Anna’nın favorisi Philippe Charlier’ydi. Çok pahalı takımlar giyen, bir seksen boyunda dev gibi bir adamdı. Meslektaşları arasındaki lakabı “Yeşil Dev”di, bıyıklı, geniş bir yüzü, boksörler gibi kocaman bir kafası vardı, kırlaşmış saçları sanki hiç tarak yüzü görmemişti. Çok yüksek sesle konuşuyor, patlamalı bir motor gibi gülüyor ve konuştuğu kişinin omzuna elini atarak ona eğlenceli hikâyeler anlatıyordu.</span></p>

    <p class="duz" xml:lang="tr"><span class="duz1">Onu anlamak için, uçkuruna düşkünlere özgü bir lügat gerekiyordu. “Ereksiyon” demiyor ve “külotun içinde bir kemik” diyordu, kıvırcık saçlarını “taşak kılları” olarak tanımlıyordu; ve Bangkok’ta geçirdiği tatili anlatırken, “İnsanın Tayland’a karısını götürmesi Münih’e bira götürmek gibi” diyordu.</span></p>

    <p class="duz" xml:lang="tr"><span class="duz1">Anna onu bayağı, kaygı verici, ama karşı konulamaz buluyordu. Onda hayvanî bir güç, “aynasız”lık fışkıran bir şeyler vardı. Onu ancak kötü aydınlatılmış bir odada zanlıları sorguya çekerken düşünmek mümkündü. Ya da açık arazide silahlı adamları yönetirken.</span></p>

    <p class="duz" xml:lang="tr"><span class="duz1">Laurent, Anna’ya Charlier’nin meslek kariyeri boyunca en az beş kişiyi soğukkanlılıkla öldürdüğünü söylemişti. Çalışma alanı terörizmdi. DST, DGSE, DNAT: bunlar onun çalıştığı birimlerden bazılarının kısaltmasıydı, hep aynı mücadeleyi, savaşı vermişti. Gizli operasyonlarda, zorlu görevlerde geçen yirmi beş yıl. Anna onun işi hakkında biraz daha fazla ayrıntı istediğinde, Laurent daima kaçamak cevaplar veriyor, “Bunlar aysbergin sadece görünen kısmı diyordu.”</span></p>

    <p class="duz" xml:lang="tr"><span class="duz1">O akşamki yemek, Charlier’nin Breteuil Caddesi’ndeki evindeydi. Ev, Haussman üslubunda bir apartman katıydı, parlak cilalı parkeleri olan; sömürgelerden getirilmiş eşyalarla dolu bir daire. Meraktan Anna evin bütün odalarını dolaşmıştı: evde bir kadının yaşadığına dair herhangi bir iz yoktu; Charlier müzmin bir bekârdı.</span></p>

    <p class="duz" xml:lang="tr"><span class="duz1">Saat 23.00’tü. Davetlilerin tümüne güzel bir yemek sonrasının rehaveti çökmüş, salonu yoğun bir puro dumanı kaplamıştı.</span></p>

    <p class="duz" xml:lang="tr"><span class="duz1">2002 yılının bu mart ayında, başkanlık seçimlerinden birkaç hafta önce, her biri kendi görüşlerini, kendi hipotezlerini anlatıyor, seçilen adayın İçişleri Bakanlığı bünyesinde gerçekleştirebileceği değişikliklerden bahsediyorlardı. Sanki hepsi büyük bir mücadeleye hazırdı.</span></p>

    <p class="duz" xml:lang="tr"><span class="duz1">Anna’nın yanında oturan Philippe Charlier, gizlice onun kulağına fısıldadı:</span></p>

    <p class="duz" xml:lang="tr"><span class="duz1">– Bunların aynasız hikâyelerinden bıkkınlık geldi. Sana İsviçrelinin hikâyesini anlatmış mıydım?</span></p>

    <p class="duz" xml:lang="tr"><span class="duz1">Anna gülümsedi:</span></p>

    <p class="duz" xml:lang="tr"><span class="duz1">– Geçen cumartesi anlatmıştın.</span></p>

    <p class="duz" xml:lang="tr"><span class="duz1">– Peki ya Belçikalının hikâyesini?</span></p>

    <p class="duz" xml:lang="tr"><span class="duz1">– Hayır.</span></p>

    <p class="duz" xml:lang="tr"><span class="duz1">Charlier dirseklerini masaya dayadı:</span></p>

    <p class="duz" xml:lang="tr"><span class="duz1">– Bir gece kulübünde içtikten sonra kafayı bulan Belçikalı arabasına atlayıp evinin önüne gelmiş. Müsait bulduğu yere arabayı park ettikten sonra evine gidip yatmış. Geceyarısı zilin çalmasıyla uyanmış. Bakmış karşısında polisler. Ne yapacağını şaşırmış. Asıl şaşkınlığıysa, aşağı indikten sonra yaşamış. Çünkü arabasını park ettiği yer tren yoluymuş. Trenin çarpıp sürüklediği araba hurdaya dönmüş. Belçikalıya hem yanlış yere park etmekten, hem tren kazasına sebep olmaktan, hem trafiği aksatmaktan yüklü bir para cezası kesilmiş. Belçikalı yine de seviniyormuş: arabanın içinde kendisi olmadığı için.</span></p>

    <p class="duz" xml:lang="tr"><span class="duz1">Charlier’nin şakaları asla belden aşağı olmazdı, ama hep hiç duyulmamış olmakla ünlüydü. Charlier’nin yüzü bulanıklaşmaya başladığında Anna hâlâ gülüyordu. Birden, yüz hatları netliğini kaybetti; dalgalanıyor, sanki farklı bir biçim alıyordu.</span></p>

    <p class="duz" xml:lang="tr"><span class="duz1">Anna gözlerini kaçırdı ve diğer davetlilere çevirdi. Onların yüz hatları da titriyor, ekseninden kaçıyor, birbiriyle çelişen, korkunç ifadeler takınıyor, tenler, sırıtmalar, çığlıklar birbirine karışıyordu...</span></p>

    <p class="duz" xml:lang="tr"><span class="duz1">Kasıldı. Ağzından derin derin nefes almaya başladı.</span></p>

    <p class="duz" xml:lang="tr"><span class="duz1">– N’oldu? Ne var? diye endişeyle sordu Charlier.</span></p>

    <p class="duz" xml:lang="tr"><span class="duz1">– Ben... Ben sıcaktan bunaldım. Yüzümü yıkasam iyi olacak.</span></p>

    <p class="duz" xml:lang="tr"><span class="duz1">– Banyoyu göstereyim mi?</span></p>

    <p class="duz" xml:lang="tr"><span class="duz1">Anna elini Charlier’nin omzuna koydu ve ayağa kalktı:</span></p>

    <p class="duz" xml:lang="tr"><span class="duz1">– Gerek yok. Ben bulabilirim.</span></p>

    <p class="duz" xml:lang="tr"><span class="duz1">Şöminenin köşesinden destek alarak, tekerlekli servis masasına çarparak ve topuklarıyla tıkırtılar çıkararak duvar boyunca ilerledi...</span></p>

    <p class="duz" xml:lang="tr"><span class="duz1">Salonun kapısına ulaşınca arkasına baktı: maskelerden oluşan bir deniz kabarmış ona doğru geliyordu. Birbirine karışmış yüz hatları, sesler, bulanık görüntüler sanki onu takip ediyordu. Çığlığını tutarak kapıdan çıktı.</span></p>

    <p class="duz" xml:lang="tr"><span class="duz1">Hol aydınlık değildi. Portmantoya asılı paltolar tedirgin edici şekiller oluşturuyor, yarı açık kapılardan karanlık sızıyordu. Anna, eskimiş altın çerçeveli bir aynanın karşısında durdu. Aynaya akseden görüntüsüne baktı: çok beyaz ve çok ince bir kâğıt gibi solgundu, karanlıkta çevresine ışık saçan bir hortlak gibiydi. Siyah yün kazağının altında titreyen omuzlarını tuttu.</span></p>

    <p class="duz" xml:lang="tr"><span class="duz1">Birden, aynada, tam arkasında bir adam belirdi.</span></p>

    <p class="duz" xml:lang="tr"><span class="duz1">Anna onu tanımıyordu; akşam yemeğinde de yoktu. Ona bakmak için geriye döndü. O kimdi? Buraya nereden gelmişti? Bakışları tehditkârdı; yüzünde çarpık, biçimsiz bir ifade vardı. Elleri karanlıkta beyaz iki silah gibi parlıyordu...</span></p>

    <p class="duz" xml:lang="tr"><span class="duz1">Anna geri çekildi, portmantoya asılı paltoların içine gömüldü. Adam ilerledi. Yan odada konuşan adamların sesini duyuyordu; bağırmak istedi, ama sanki boğazına bir şeyler tıkanmıştı, sesi çıkmadı. Adamın yüzü şimdi birkaç santimetre ötesindeydi. Aynaya yansıyan görüntüyle gözbebekleri büyüdü...</span></p>

    <p class="duz" xml:lang="tr"><span class="duz1">– Hemen gitmemizi ister misin?</span></p>

    <p class="duz" xml:lang="tr"><span class="duz1">Anna çığlık atmamak için kendini zor tuttu: bu Laurent’ın sesiydi. Derken yüzü o her zamanki tanıdık biçimine kavuştu. İki elin kendisini tuttuğunu ve düşüp bayılmak üzere olduğunu hissetti.</span></p>

    <p class="duz" xml:lang="tr"><span class="duz1">– Sakin ol, dedi Laurent. Neyin var?</span></p>

    <p class="duz" xml:lang="tr"><span class="duz1">– Mantom. Mantomu ver bana, diye emretti Anna Laurent’ın kollarından kurtularak.</span></p>

    <p class="duz" xml:lang="tr"><span class="duz1">Hep huzursuz, hep tedirgindi. Kocasını bile tanıyamıyordu. Daima aynı şeyler oluyordu: evet, yine yüz hatları değişmişti, gizemli, donuk farklı bir yüzdü karşısındaki.</span></p>

    <p class="duz" xml:lang="tr"><span class="duz1">Anna’ya yün mantosunu uzattı. Laurent titriyordu. Şüphesiz hem Anna hem de kendi adına korkuyordu. Arkadaşlarının durumu fark etmelerinden çekiniyordu: İçişleri Bakanlığı’nın en önemli yetkililerinden birinin karısı kaçıktı.</span></p>

    <p class="duz" xml:lang="tr"><span class="duz1">Anna mantosunu giydi, vücudu temas ettiği soğuk astarın tadını çıkardı. Hep kaçmak, ortadan yok olmak, kendini kaybettirmek istiyordu...</span></p>

    <p class="duz" xml:lang="tr"><span class="duz1">Salon kahkaha sesleriyle çınlıyordu.</span></p>

    <p class="duz" xml:lang="tr"><span class="duz1">– İkimizin adına onlara veda etmek istiyorum.</span></p>

    <p class="duz" xml:lang="tr"><span class="duz1">Anna içeriden sitem dolu sözler, sonra gülüşmeler duydu. Aynaya son bir kere daha göz attı. Bir gün, çok yakında, bu siluetin karşısında kendine soracaktı: “Kim o? O kim?”</span></p>

    <p class="duz" xml:lang="tr"><span class="duz1">Laurent geri döndü. Anna mırıldandı:</span></p>

    <p class="duz" xml:lang="tr"><span class="duz1">– Götür beni. Eve gitmek istiyorum. Uyumak istiyorum.</span></p>
  </div>
</body>
</html>