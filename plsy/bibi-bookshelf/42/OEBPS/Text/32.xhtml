<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>32.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x32">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">32</span></h1>

    <p class="duz" xml:lang="tr"><span class="duz1">Veynerdi bir sürü makineyi çalıştırdı. Göstergelerin ve bilgisayar ekranlarının ölgün ışığı laboratuvarın gerçek boyutlarını ortaya çıkarıyordu: büyük bir odaydı, camlı bölmelerle ayrılmış, duvarları sese karşı yalıtılmıştı ve içerisi bir sürü analiz cihazıyla doluydu. Beyaz fayanstan tezgâh ile metal masa her türlü ışık kaynağını yansıtıyor, etrafa yeşil, sarı, pembe ve kırmızı ışık yansıları yayılıyordu.</span></p>

    <p class="duz" xml:lang="tr"><span class="duz1">Biyolog sol taraftaki bir kapıyı işaret etti:</span></p>

    <p class="duz" xml:lang="tr"><span class="duz1">– Şuradaki kabinde soyunabilirsiniz.</span></p>

    <p class="duz" xml:lang="tr"><span class="duz1">Anna sessizce ilerledi. Veynerdi lateks eldivenlerini eline geçirdi, bazı steril ilaç paketlerini tezgâhın üzerine yerleştirdi, sonra bir dizi deney tüpünün arkasında durdu. Camdan bir ksilofonu çalmaya hazırlanan bir müzisyen gibiydi.</span></p>

    <p class="duz" xml:lang="tr"><span class="duz1">Anna yeniden ortaya çıktığında üzerinde sadece siyah bir külot vardı. Vücudu hastalıklı bir insan gibi zayıftı. Kemikleri, en ufak bir harekette derisinin altından dışarı fırlayacak gibiydi.</span></p>

    <p class="duz" xml:lang="tr"><span class="duz1">– Lütfen uzanın.</span></p>

    <p class="duz" xml:lang="tr"><span class="duz1">Anna masanın üzerine çıktı. Bir güç harcadığında sanki olduğundan çok daha kuvvetli görünüyordu. Kasları derisinin altında şişiyor, garip bir güç ve kuvvet açığa çıkıyordu. Bu kadında sürekli bir enerji, bir gizem vardı. Mathilde, içinden bir tyrannosaurus çıkan bir yumurtayla karşı karşıyaydı sanki.</span></p>

    <p class="duz" xml:lang="tr"><span class="duz1">Veynerdi, steril bir iğne ile bir şırınga çıkardı:</span></p>

    <p class="duz" xml:lang="tr"><span class="duz1">– Kan almakla işe başlayacağız.</span></p>

    <p class="duz" xml:lang="tr"><span class="duz1">İğneyi Anna’nın sol koluna batırdı, genç kadın en ufak bir tepki göstermedi. Biyolog, kaşları çatık, Mathilde’e sordu:</span></p>

    <p class="duz" xml:lang="tr"><span class="duz1">– Ona sakinleştirici mi verdiniz?</span></p>

    <p class="duz" xml:lang="tr"><span class="duz1">– Tranxene, evet. Kas içine. Bu akşam biraz huzursuzdu ve...</span></p>

    <p class="duz" xml:lang="tr"><span class="duz1">– Ne kadar?</span></p>

    <p class="duz" xml:lang="tr"><span class="duz1">– 50 miligram.</span></p>

    <p class="duz" xml:lang="tr"><span class="duz1">Biyolog yüzünü buruşturdu. Bu ilaç yapacağı tetkiklerden olumsuz bir netice almasına sebep olabilirdi. İğneyi geri çekti, küçük bir pamuk parçasını iğnenin çıktığı yere bastırdı sonra tezgâhın arkasına geçti.</span></p>

    <p class="duz" xml:lang="tr"><span class="duz1">Mathilde adamın bütün hareketlerini izliyordu. Aldığı kanı, alyuvarları yok etmek ve bir akyuvar konsantresi elde etmek için hipotonik bir çözeltiyle karıştırdı. Elde ettiği numuneyi, küçük bir ocağı andıran siyah bir silindirin içine yerleştirdi: bir santrifüj cihazına. Saniyede bin tur yapan bu cihaz akyuvarları son kalıntılardan ayırıyordu. Birkaç saniye sonra, Veynerdi yarısaydam bir çökelti elde etti.</span></p>

    <p class="duz" xml:lang="tr"><span class="duz1">– Bağışıklık hücreleriniz, diye açıklamada bulundu. Beni ilgilendiren izleri taşıyan bu hücreler. Onlara daha yakından bakmamız gerekiyor...</span></p>

    <p class="duz" xml:lang="tr"><span class="duz1">Elde ettiği akyuvar konsantresini serum fizyolojikle seyreltti, sonra bir sitometrenin –her yuvarın yalıtıldığı ve laser ışınlarına tabi tutulduğu– içine akıttı. Mathilde bu yöntemi biliyordu: makine, Veynerdi’nin bizzat kendisinin oluşturduğu iz kataloğu sayesinde savunma moleküllerini bulacak ve kimliğini saptayacaktı.</span></p>

    <p class="duz" xml:lang="tr"><span class="duz1">– Belirgin bir şey yok, dedi biyolog birkaç dakikanın sonunda. Bazı hastalıklarla ve sıradan patojen etkenlerle bir temas olmuş. Bakteriler, virüsler... Ama önemsiz oranda. Çok sağlıklı bir yaşam sürmüşsünüz, Hanımefendi. Herhangi bir dış etkenin izine de rastlamadım. Parfüm yok, benzer başka bir şey de. Gerçekten nötr bir alan.</span></p>

    <p class="duz" xml:lang="tr"><span class="duz1">Anna masanın üstünde kımıldamadan duruyordu, kollarını dizlerinin etrafına dolamıştı. Berrak teni, bir buz parçası gibi, göstergelerden, bilgisayar ekranlarından yayılan beyazımsı mavi ışığı yansıtıyordu. Veynerdi ona doğru yaklaştı, bu kez elinde daha uzun bir iğne vardı:</span></p>

    <p class="duz" xml:lang="tr"><span class="duz1">– Biyopsi yapmamız gerekiyor.</span></p>

    <p class="duz" xml:lang="tr"><span class="duz1">Anna doğruldu.</span></p>

    <p class="duz" xml:lang="tr"><span class="duz1">– Korkmayın, dedi biyolog. Koltukaltınızdaki lenf düğümünden sadece biraz lenf sıvısı alacağım. Sağ kolunuzu kaldırın lütfen.</span></p>

    <p class="duz" xml:lang="tr"><span class="duz1">Anna kolunu başının üstüne koydu. Adam iğneyi batırdı, bir yandan da sigaradan kısılmış sesiyle mırıldanıyordu:</span></p>

    <p class="duz" xml:lang="tr"><span class="duz1">– Bu lenf düğümlerinin akciğerlerle ilişkisi vardır. Eğer özel bir toz, gaz, polen veya belirgin herhangi bir şey soluduysanız, akyuvarlarınız bunu gösterecektir.</span></p>

    <p class="duz" xml:lang="tr"><span class="duz1">Hâlâ anksiyolitikin etkisinde olan Anna, iğne batarken irkilmedi bile. Biyolog yeniden tezgâhın arkasına geçti ve çalışmaya başladı.</span></p>

    <p class="duz" xml:lang="tr"><span class="duz1">Hiçbir şey söylemeden birkaç dakika daha geçti:</span></p>

    <p class="duz" xml:lang="tr"><span class="duz1">– Nikotin ve katran var. Önceki hayatınızda sigara içiyormuşsunuz.</span></p>

    <p class="duz" xml:lang="tr"><span class="duz1">Mathilde araya girdi:</span></p>

    <p class="duz" xml:lang="tr"><span class="duz1">– Bugün de içiyor.</span></p>

    <p class="duz" xml:lang="tr"><span class="duz1">Biyolog “anladım” der gibi başını salladı, sonra ekledi:</span></p>

    <p class="duz" xml:lang="tr"><span class="duz1">– Başka... başka herhangi bir belirgin iz yok, ne bir ortama ne de bir çevreye ait.</span></p>

    <p class="duz" xml:lang="tr"><span class="duz1">Küçük bir kavanoz aldı ve yeniden Anna’nın yanına geldi:</span></p>

    <p class="duz" xml:lang="tr"><span class="duz1">– Akyuvarlarınızda bulmayı umduğum izlerin hiçbirine rastlamadım, Hanımefendi. Bu nedenle başka tetkikler yapmamız gerekiyor. Vücudun bazı bölgelerinde ize rastlanmaz, ama dış etkenlere ait çok küçük parçacıklara rastlanabilir. Bu “mikrostokları” araştırmamız lazım. (Kavanozu uzattı.) Sizden bu kaba idrarınızı yapmanızı istiyorum.</span></p>

    <p class="duz" xml:lang="tr"><span class="duz1">Anna ağır hareketlerle ayağa kalktı ve yeniden kabine girdi. Bir uyurgezer gibiydi. Mathilde atıldı:</span></p>

    <p class="duz" xml:lang="tr"><span class="duz1">– İdrarda ne bulmayı umuyorsunuz, anlamıyorum. Yaklaşık bir yıl öncesine ait izler arıyoruz ve...</span></p>

    <p class="duz" xml:lang="tr"><span class="duz1">Biyolog gülerek onun sözünü kesti:</span></p>

    <p class="duz" xml:lang="tr"><span class="duz1">– İdrar, filtre görevi gören böbrekler tarafından üretilir. İdrardaki kristaller bu filtrelerin içinde birikir. Bundan yola çıkarak aradığımız izi bulabiliriz. Bu kristaller birkaç yıl öncesine ait olabilir ve o kişinin, mesela beslenme alışkanlıkları hakkında bize bilgi verebilir.</span></p>

    <p class="duz" xml:lang="tr"><span class="duz1">Anna odaya geri döndü, kavanoz elindeydi. Gitgide dalgınlaşıyor, kendisiyle ilgili bu çalışmalara yabancılaşıyordu.</span></p>

    <p class="duz" xml:lang="tr"><span class="duz1">Veynerdi, santrifüj cihazını bir kez daha çalıştırdı, sonra çok daha büyük başka bir aygıtın başına geçti: kütle spektrometresi. Altın sarısı sıvıyı kaba boşalttı, ardından analiz sürecini başlattı.</span></p>

    <p class="duz" xml:lang="tr"><span class="duz1">Bir bilgisayar ekranında yeşilimsi salınımlar göründü. Biyolog, sanki ayıplar gibi dilini şaklattı:</span></p>

    <p class="duz" xml:lang="tr"><span class="duz1">– Hiçbir şey yok. İşte kendini kolayca deşifre etmeyen genç bir hanım...</span></p>

    <p class="duz" xml:lang="tr"><span class="duz1">Yöntem değiştirdi. Dikkatini iyice topladı, farklı yerlerden örnekler aldı, bunları analiz etti, kısacası genç kadının vücuduyla daha fazla haşır neşir olmaya başladı.</span></p>

    <p class="duz" xml:lang="tr"><span class="duz1">Mathilde adamın bütün hareketlerini takip ediyor ve yaptığı yorumları dikkatle dinliyordu.</span></p>

    <p class="duz" xml:lang="tr"><span class="duz1">Adam önce diş minesinden küçük parçacıklar aldı, burası antibiyotikler gibi kanla taşınan bazı maddelerin biriktiği dişin üzerindeki sert bir dokuydu. Sonra beynin ürettiği melatonin hormonuyla uğraştı. Ona göre, özellikle geceleri salgılanan bu hormonun oranı, Anna’nın eski “uyku” alışkanlıkları hakkında bir bilgi verebilirdi.</span></p>

    <p class="duz" xml:lang="tr"><span class="duz1">Ardından büyük bir dikkatle gözün içinden bir miktar suyuk aldı; bu sıvıda eskiye ait besinlerden izler bulabilirdi. En nihayet saçından bir tutam kesti, saçlar dış etkenleri, yeniden salgılayacak derecede belleğinde tutardı. Bilinen bir yöntemdi: arsenikle zehirlenmiş bir insanın, saç köklerinden öldükten sonra bile bu madde salgılanmaya devam ederdi.</span></p>

    <p class="duz" xml:lang="tr"><span class="duz1">Üç saatlik bir araştırmanın sonunda biyolog tüm savlarından vazgeçti, geri adım attı: hiçbir şey bulamamıştı, neredeyse hiçbir şey. Tasvir etmeye çalıştığı eski Anna’yla ilgili elinde somut bir kanıt yoktu. Sigara kullanan, ancak bugüne dek sağlıklı bir hayat yaşamış bir kadındı; melatonin oranındaki düzensizliklere bakılırsa bazı uyku problemleri olmuş olabilirdi; çocukluğundan beri hep zeytinyağı tüketmişti; göz suyuğunda yağ asitleri bulmuştu. Diğer bir nokta da saçlarını siyaha boyamış olmasıydı; halbuki saçının asıl rengi kızıla çalan kestaneydi.</span></p>

    <p class="duz" xml:lang="tr"><span class="duz1">Alain Veynerdi eldivenlerini çıkardı ve tezgâhın ortasındaki eviyede ellerini yıkadı. Alnındaki küçük ter damlaları inci gibi parlıyordu. Hayal kırıklığına uğramış, tükenmişti.</span></p>

    <p class="duz" xml:lang="tr"><span class="duz1">Son bir kez daha, yeniden uyuklamaya başlamış olan Anna’nın yanına gitti. Etrafında dolandı, bir iz, bir işaret, yarısaydam tenli bu kadının vücudunun şifresini çözmeyi sağlayacak bir şey arıyor gibiydi.</span></p>

    <p class="duz" xml:lang="tr"><span class="duz1">Birden Anna’nın ellerine doğru eğildi. Parmaklarını tuttu ve dikkatle inceledi. Sonra havaya kaldırdı. Anna gözlerini açtı, biyolog büyük bir heyecanla sordu:</span></p>

    <p class="duz" xml:lang="tr"><span class="duz1">– Parmağınızda kahverengi bir leke görüyorum. Ne olduğunu biliyor musunuz?</span></p>

    <p class="duz" xml:lang="tr"><span class="duz1">Anna şaşkın bakışlarla çevresine bir göz gezdirdi. Sonra o da eline uzun uzun baktı ve kaşlarını kaldırdı.</span></p>

    <p class="duz" xml:lang="tr"><span class="duz1">– Bilmiyorum, diye mırıldandı. Nikotin olamaz mı?</span></p>

    <p class="duz" xml:lang="tr"><span class="duz1">Mathilde yanlarına geldi. Tırnağın ucundaki, toprak rengi lekeyi o da fark etti.</span></p>

    <p class="duz" xml:lang="tr"><span class="duz1">– Tırnaklarınızı ne sıklıkla kesersiniz? diye sordu biyolog.</span></p>

    <p class="duz" xml:lang="tr"><span class="duz1">– Bilmiyorum. Ben... Sanırım üç haftada bir.</span></p>

    <p class="duz" xml:lang="tr"><span class="duz1">– Tırnaklarınızın çabuk uzadığını düşünüyor musunuz?</span></p>

    <p class="duz" xml:lang="tr"><span class="duz1">Anna cevap vermek yerine esnedi. Veynerdi tezgâhının başına döndü, bir yandan da söyleniyordu: “Nasıl oldu da bunu görmedim!” Küçük bir makas ile şeffaf bir kutu aldı, sonra Anna’nın yanına gitti ve tırnakta ilgisini çeken lekeli kısmı kesti.</span></p>

    <p class="duz" xml:lang="tr"><span class="duz1">– Eğer tırnaklarınız sizin söylediğiniz periyotlar içinde uzuyorsa, diye açıklamada bulundu alçak sesle, bu boynuzsu yapı geçirdiğiniz kazadan önceki döneme ait olabilir.</span></p>

    <p class="duz" xml:lang="tr"><span class="duz1">Cihazları yeniden çalıştırdı. Ardından aldığı örneği içinde çözelti bulunan bir tüpe koydu.</span></p>

    <p class="duz" xml:lang="tr"><span class="duz1">– Şansımız varmış, diye sırıttı. Aksi takdirde birkaç gün sonra tırnaklarınızı kesecektiniz ve biz de bu çok değerli ipucunu kaybedecektik.</span></p>

    <p class="duz" xml:lang="tr"><span class="duz1">Tüpü santrifüj cihazına yerleştirdi ve çalıştırdı.</span></p>

    <p class="duz" xml:lang="tr"><span class="duz1">– Eğer bu nikotinse, diye ağzından kaçırdı Mathilde. O zaman son umudunuz da boşa çıkacak.</span></p>

    <p class="duz" xml:lang="tr"><span class="duz1">Veynerdi sıvıyı spektrometreye koydu:</span></p>

    <p class="duz" xml:lang="tr"><span class="duz1">– Belki bu genç hanımın kazadan önce sigara içtiğine dair kuşkularımı tamamen ortadan kaldırmak istiyorum.</span></p>

    <p class="duz" xml:lang="tr"><span class="duz1">Mathilde biyoloğun heyecanını anlayamıyordu; böyle bir ayrıntı ona hiçbir şey ifade etmiyordu. Veynerdi, cihazın ekranında beliren diyagramlara dikkatle bakıyordu. Dakikalar su gibi aktı.</span></p>

    <p class="duz" xml:lang="tr"><span class="duz1">– Profesör, dedi Mathilde sabırsızca. Sizi anlayamıyorum. Elimizde somut herhangi bir şey yok. Ben...</span></p>

    <p class="duz" xml:lang="tr"><span class="duz1">– Çok güzel, muhteşem.</span></p>

    <p class="duz" xml:lang="tr"><span class="duz1">Monitörün ışığı biyoloğun yüzünü aydınlatıyordu, adam heyecanlanmıştı.</span></p>

    <p class="duz" xml:lang="tr"><span class="duz1">– Bu nikotin değil.</span></p>

    <p class="duz" xml:lang="tr"><span class="duz1">Mathilde spektrometreye doğru yaklaştı. Anna metal masanın üstünde doğruldu. Veynerdi döner koltuğunu iki kadına doğru çevirdi.</span></p>

    <p class="duz" xml:lang="tr"><span class="duz1">– Kına.</span></p>

    <p class="duz" xml:lang="tr"><span class="duz1">Büyük bir sessizlik oldu.</span></p>

    <p class="duz" xml:lang="tr"><span class="duz1">Biyolog, cihazdan çıkan milimetrik kâğıdı aldı, sonra bilgisayarın klavyesine tuşlayarak verileri girdi. Ekranda bazı kimyasal bileşiklerin listesi gözüktü.</span></p>

    <p class="duz" xml:lang="tr"><span class="duz1">– Benim kataloğuma göre, bu leke çok özel bir bitkisel karışıma ait. Çok nadir bulunan ve sadece Anadolu ovalarında yetişen bir kına.</span></p>

    <p class="duz" xml:lang="tr"><span class="duz1">Alain Veynerdi zafer kazanmış bir komutan edasıyla Anna’ya baktı. O an hayatının en mutlu anı olmalıydı.</span></p>

    <p class="duz" xml:lang="tr"><span class="duz1">– Hanımefendi, bundan önceki hayatınızda siz bir Türk’tünüz.</span></p>
  </div>
</body>
</html>