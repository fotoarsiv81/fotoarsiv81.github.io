<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>59.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x59">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">59</span></h1>

    <p class="duz" xml:lang="tr"><span class="duz1">Bardan çıkarken Paul kararını açıkladı:</span></p>

    <p class="duz" xml:lang="tr"><span class="duz1">– Ekipleri ayırıyoruz.</span></p>

    <p class="duz" xml:lang="tr"><span class="duz1">İki genç polis bu duruma bozuldu. Uykusuz bir gecenin ardından evlerine dönmeyi umut ediyorlardı. Paul onların kızgın yüz ifadelerini görmezden geldi.</span></p>

    <p class="duz" xml:lang="tr"><span class="duz1">– Naubrel, sen yüksek basınç odalarını araştırmaya devam et.</span></p>

    <p class="duz" xml:lang="tr"><span class="duz1">– Nasıl? Ama...</span></p>

    <p class="duz" xml:lang="tr"><span class="duz1">– Île-de-France’da bu tip aygıtları bulunduran yerlerin eksiksiz bir listesini istiyorum.</span></p>

    <p class="duz" xml:lang="tr"><span class="duz1">Naubrel çaresiz bir şekilde ellerini iki yana açtı:</span></p>

    <p class="duz" xml:lang="tr"><span class="duz1">– Yüzbaşım, bu iş tam bir açmaz. Matkowska’yla birlikte dolaşmadığımız, araştırmadığımız yer kalmadı. İnşaatçılardan ısıtma tesisatı yapanlara, sağlık kuruluşlarından camcılara kadar. Hatta bazı atölyeleri bile...</span></p>

    <p class="duz" xml:lang="tr"><span class="duz1">Paul onun sözünü kesti. Eğer kendi bildiği gibi davransa, o da bu işin peşini bırakırdı. Ama Schiffer, telefonda, onu bu konuyla ilgili olarak sorguya çekmişti, ve bu da, onun bu işle ilgilenmesi için yeterli bir sebepti. Ayrıca Paul bu yaşlı uzatmalı polisin içgüdülerine güveniyordu...</span></p>

    <p class="duz" xml:lang="tr"><span class="duz1">– Listeyi istiyorum, diye kestirip attı. Katillerin bir yüksek basınç odası kullanma şanslarının en düşük olduğu yerleri bile.</span></p>

    <p class="duz" xml:lang="tr"><span class="duz1">– Ya ben? diye sordu Matkowska.</span></p>

    <p class="duz" xml:lang="tr"><span class="duz1">Paul ona evinin anahtarlarını uzattı:</span></p>

    <p class="duz" xml:lang="tr"><span class="duz1">– Benim evime gidiyorsun, Chemin-Vert Sokağı. Posta kutumda bulunan, Antikçağ’a ait makslarla ve büstlerle ilgili katalogları, fasikülleri ve tüm dokümanları alıyorsun. BAC’tan bir polis onları benim için topluyor.</span></p>

    <p class="duz" xml:lang="tr"><span class="duz1">– Peki ben, onları ne yapacağım?</span></p>

    <p class="duz" xml:lang="tr"><span class="duz1">Bunun bir ipucu olabileceğine inanmıyordu, ama Schiffer’in sorusu aklından çıkmıyordu: “Ya Antikçağ maskları?” Belki de Paul’ün en baştaki varsayımı pek de yanlış değildi...</span></p>

    <p class="duz" xml:lang="tr"><span class="duz1">– Evime girip oturuyorsun, dedi sert bir ses tonuyla. Ve her resmi ölülerin yüzleriyle karşılaştırıyorsun.</span></p>

    <p class="duz" xml:lang="tr"><span class="duz1">– Neden?</span></p>

    <p class="duz" xml:lang="tr"><span class="duz1">– Benzerlikler bulmak için. Katilin, kadınların yüzlerini parçalarken bu arkeolojik kalıntılardan esinlendiğine eminim.</span></p>

    <p class="duz" xml:lang="tr"><span class="duz1">Polis avucunun içindeki anahtarlara bakıyordu, inanmamış bir hali vardı. Paul daha fazla açıklama yapmadı. Arabasına doğru giderken son noktayı koydu:</span></p>

    <p class="duz" xml:lang="tr"><span class="duz1">– Öğlen görüşüyoruz. Eğer çok önemli bir şey bulursanız, beni derhal arayın.</span></p>

    <p class="duz" xml:lang="tr"><span class="duz1">Artık, aklını meşgul eden başka bir düşünceyle ilgilenebilirdi: Türkiye Büyükelçiliği Kültür İşleri Müsteşarı Ali Acun birkaç blok ötede oturuyordu. Bu iş, ona bir telefon etmeye bakardı. Bundan önceki bazı soruşturmalarında adam ona her türlü kolaylığı göstermiş, yardımcı olmuştu ve Paul şimdi bir Türk vatandaşıyla konuşma gereği duyuyordu.</span></p>

    <p class="duz" xml:lang="tr"><span class="duz1">Arabasında, cep telefonunu eline aldı, nihayet şarj olmuştu. Acun uyumuyordu; en azından öyle umuyordu.</span></p>

    <p class="duz" xml:lang="tr"><span class="duz1">Birkaç dakika sonra, Paul diplomatın merdivenlerini tırmanıyordu. Hafifçe sallanıyordu. Açlık, uykusuzluk, heyecan...</span></p>

    <p class="duz" xml:lang="tr"><span class="duz1">Adam, Ali Baba’nın mağarasına dönüştürülmüş küçük, modern dairesinde onu karşıladı. Cilalı mobilyalar, duvarlara asılmış altın ve bakır madalyonlar, çerçeveler, fenerler. Zemin aşıboyalı kilimlerle kaplıydı.</span> <span class="italik">Binbir Gece Masalları</span><span class="duz1">’nı andıran bu dekor, kırklı yaşlardaki modern ve çok bilen Ali Acun’un kişiliğiyle bağdaşmıyordu.</span></p>

    <p class="duz" xml:lang="tr"><span class="duz1">– Benden önce, dedi özür diler bir ses tonuyla. Bu dairede eski okulumdan bir diplomat oturuyordu.</span></p>

    <p class="duz" xml:lang="tr"><span class="duz1">Gülümsedi, elleri gri jogging kıyafetinin ceplerindeydi.</span></p>

    <p class="duz" xml:lang="tr"><span class="duz1">– Evet, bu kadar acil olan şey nedir?</span></p>

    <p class="duz" xml:lang="tr"><span class="duz1">– Size bazı fotoğraflar göstermek istiyordum.</span></p>

    <p class="duz" xml:lang="tr"><span class="duz1">– Fotoğraflar mı? Sorun değil. Girin. Çay hazırlıyordum.</span></p>

    <p class="duz" xml:lang="tr"><span class="duz1">Paul, çayı reddetmek isterdi, ama oyunu sürdürmesi gerekiyordu. Ziyareti yasadışı olmasa da, gayriresmîydi; bir diplomatın dokunulmazlık alanına tecavüz ediyordu ne de olsa.</span></p>

    <p class="duz" xml:lang="tr"><span class="duz1">Halıların, işlemeli yastıkların arasına, yere oturmuştu, Acun ince belli bardaklarla çay servisini yaptı.</span></p>

    <p class="duz" xml:lang="tr"><span class="duz1">Paul dikkatle adama baktı. Yüz hatları çok düzgündü, siyah saçları çok kısa kesilmişti, sanki başının üzerine oturmuş bir takkeydi. Bir Rotring kalemiyle çizilmiş gibi net bir yüzü vardı. Tek tuhaflık bakışlarındaydı, gözleri asimetrikti. Sol gözü hiç oynamıyor, karşısındakine sabit bir şekilde bakıyordu, ama diğer göz sürekli hareket halindeydi.</span></p>

    <p class="duz" xml:lang="tr"><span class="duz1">Sıcak bardağına dokunmadan, Paul konuşmaya başladı.</span></p>

    <p class="duz" xml:lang="tr"><span class="duz1">– Sizinle önce Bozkurtlar hakkında konuşmak istiyorum.</span></p>

    <p class="duz" xml:lang="tr"><span class="duz1">– Yeni bir soruşturma mı?</span></p>

    <p class="duz" xml:lang="tr"><span class="duz1">Paul soruyu geçiştirdi:</span></p>

    <p class="duz" xml:lang="tr"><span class="duz1">– Onlarla ilgili ne biliyorsunuz?</span></p>

    <p class="duz" xml:lang="tr"><span class="duz1">– Tüm bunlar çok uzakta kaldı. Onlar özellikle 70’li yıllarda çok güçlüydü. Çoğu şiddet yanlısıydı... (Yavaş yavaş çayından büyük bir yudum aldı.) Gözümü fark ettiniz mi?</span></p>

    <p class="duz" xml:lang="tr"><span class="duz1">Paul fark etmemiş gibi davrandı, içinden: “Şimdi bunun sırası mı diye...” düşündü.</span></p>

    <p class="duz" xml:lang="tr"><span class="duz1">– Evet, fark ettiniz, dedi gülümseyerek Acun. Gözümü ülkücüler çıkarttı. Üniversite kampüsünde, o zamanlar solcuların safında mücadele ediyordum. Yöntemleri oldukça, nasıl söyleyeyim, oldukça sertti.</span></p>

    <p class="duz" xml:lang="tr"><span class="duz1">– Ya bugün?</span></p>

    <p class="duz" xml:lang="tr"><span class="duz1">Acun, belli belirsiz bir hareket yaptı.</span></p>

    <p class="duz" xml:lang="tr"><span class="duz1">– Artık onların var olduğundan söz edilemez. En azından şiddet yanlısı olarak. Güç kullanma gereği duymuyorlar; çünkü bir şekilde iktidardalar artık.</span></p>

    <p class="duz" xml:lang="tr"><span class="duz1">– Size siyasetten söz etmiyorum. Para karşılığı kirli işler yapanlardan bahsediyorum. Suç kartelleri için çalışanlardan.</span></p>

    <p class="duz" xml:lang="tr"><span class="duz1">Yüzünde alaycı bir ifade belirdi.</span></p>

    <p class="duz" xml:lang="tr"><span class="duz1">– Tüm bu hikâyeler... Türkiye’de gerçek ile efsane arasında bir ayrım yapmak zordur.</span></p>

    <p class="duz" xml:lang="tr"><span class="duz1">– İçlerinden bazıları mafya gruplarına hizmet ediyor mu, evet mi hayır mı?</span></p>

    <p class="duz" xml:lang="tr"><span class="duz1">– Geçmişte, evet, belki. Ama bugün... (Alnı kırıştı.) Bu soruların sebebi ne? Bu seri cinayetlerle bir ilgisi var mı?</span></p>

    <p class="duz" xml:lang="tr"><span class="duz1">Paul anlatmayı tercih etti:</span></p>

    <p class="duz" xml:lang="tr"><span class="duz1">– Edindiğim bilgilere göre, bu adamlar, mafya için çalışırken bile davalarına sadık kalmayı sürdürüyorlar.</span></p>

    <p class="duz" xml:lang="tr"><span class="duz1">– Bu doğru. Aslında onları kullanan gangsterlerden nefret ediyorlar. Çok daha yüce idealleri var.</span></p>

    <p class="duz" xml:lang="tr"><span class="duz1">– Bana bu idealden bahsedin.</span></p>

    <p class="duz" xml:lang="tr"><span class="duz1">Acun derin bir soluk aldı, sanki ciğerleri büyük bir yurtseverlik dalgasıyla şişmişti.</span></p>

    <p class="duz" xml:lang="tr"><span class="duz1">– Türk imparatorluğunu yeniden kurma. Turan hayali.</span></p>

    <p class="duz" xml:lang="tr"><span class="duz1">– Bunun anlamı ne?</span></p>

    <p class="duz" xml:lang="tr"><span class="duz1">– Bunu size anlatmam için en az bir gün gerekli.</span></p>

    <p class="duz" xml:lang="tr"><span class="duz1">– Lütfen, dedi Paul biraz sert bir ses tonuyla. Bu adamların niyetini anlamam gerekiyor.</span></p>

    <p class="duz" xml:lang="tr"><span class="duz1">Ali Acun bir dirseğinin üzerine dayandı.</span></p>

    <p class="duz" xml:lang="tr"><span class="duz1">– Türklerin kökeni Orta Asya bozkırlarına dayanır. Atalarımız çekik gözlüydü ve Moğollarla aynı bölgede yaşıyordu. Hunlar, mesela, onlar Türk’tü. Bu göçebe kavimler Orta Asya’yı dalga dalga aştıktan sonra, yaklaşık X. yüzyılda Anadolu’ya geldi.</span></p>

    <p class="duz" xml:lang="tr"><span class="duz1">– Peki, Turan’ın manası ne, nedir Turan?</span></p>

    <p class="duz" xml:lang="tr"><span class="duz1">– Bir tür düşsel imparatorluk, Orta Asya’da yaşayan bütün Türk halklarını tek bir yurt, tek bir bayrak altında birleştirmeyi hedefleyen bir siyasî görüş. Bir tür Atlantis anlayacağın, tarihçilerin hep varlığına inandığı, ama hiçbir zaman en ufak bir kanıt bile bulamadıkları kayıp ülke. İşte Bozkurtlar da bu kayıp kıtanın hayalini kuruyor. Özbekleri, Tatarları, Uygurları, Türkmenleri bir araya getirmenin hayalini... Balkanlar’dan Baykal Gölü’ne kadar uzanan muazzam bir imparatorluğun hayalini.</span></p>

    <p class="duz" xml:lang="tr"><span class="duz1">– Gerçekleştirilebilir bir proje mi bu?</span></p>

    <p class="duz" xml:lang="tr"><span class="duz1">– Hayır, hiç kuşkusuz hayır, ama bu hayalin gerçek bir yanı da var. Bugün, milliyetçiler Türk halkları arasında ekonomik ittifaklar kuruyor, doğal kaynakların paylaşımı yoluna gidiyorlar. Mesela petrol gibi.</span></p>

    <p class="duz" xml:lang="tr"><span class="duz1">Paul, Türkeş’in cenaze törenine katılan çekik gözlü, işlemeli kaftanlı adamları hatırlıyordu. Şunu çok iyi anlamıştı: Bozkurtlar devlet içinde devletti. Yasaların ve diğer ülke sınırlarının üzerinde yer alan bir yer altı ulusuydu.</span></p>

    <p class="duz" xml:lang="tr"><span class="duz1">Cenaze fotoğraflarını çıkardı. Yerde, Buddha konumunda oturduğundan bacakları uyuşmaya başlamıştı.</span></p>

    <p class="duz" xml:lang="tr"><span class="duz1">– Bu fotoğraflar size bir şeyler anlatıyor mu?</span></p>

    <p class="duz" xml:lang="tr"><span class="duz1">Acun ilk fotoğrafı aldı ve mırıldandı:</span></p>

    <p class="duz" xml:lang="tr"><span class="duz1">– Türkeş’in cenazesi... O sırada ben Ankara’da değildim.</span></p>

    <p class="duz" xml:lang="tr"><span class="duz1">– Tanıdığınız önemli şahsiyetler var mı?</span></p>

    <p class="duz" xml:lang="tr"><span class="duz1">– Elbette tüm kodamanlar orada! Hükûmet üyeleri. Sağ partilerin temsilcileri. Türkeş’in siyasî mirasçıları...</span></p>

    <p class="duz" xml:lang="tr"><span class="duz1">– Hâlâ faal olan Bozkurtlar var mı? Yani kötü ün salmış olanları kast ediyorum.</span></p>

    <p class="duz" xml:lang="tr"><span class="duz1">Diplomat peş peşe fotoğraflara bakıyordu. Az da olsa keyfi kaçmış gibiydi. Bu adamların tekini görmek bile ona sanki eski terör günlerini hatırlatmıştı. Parmağıyla işaret etti:</span></p>

    <p class="duz" xml:lang="tr"><span class="duz1">– İşte o: Oral Çelik.</span></p>

    <p class="duz" xml:lang="tr"><span class="duz1">– Kim?</span></p>

    <p class="duz" xml:lang="tr"><span class="duz1">– Ali Ağca’nın suç ortağı. 1981 yılında papaya karşı düzenlenen suikast girişiminin 2 numaralı şüphelisi.</span></p>

    <p class="duz" xml:lang="tr"><span class="duz1">– Şimdi serbest mi?</span></p>

    <p class="duz" xml:lang="tr"><span class="duz1">– Evet, beraat etti. Ama hâlâ bazı soru işaretleri var!..</span></p>

    <p class="duz" xml:lang="tr"><span class="duz1">– Başka tanıdıklarınız?</span></p>

    <p class="duz" xml:lang="tr"><span class="duz1">Acun tereddüt etti:</span></p>

    <p class="duz" xml:lang="tr"><span class="duz1">– Ben bir uzman değilim.</span></p>

    <p class="duz" xml:lang="tr"><span class="duz1">– Ünlü kişilerden söz ediyorum. Mafya şeflerinden.</span></p>

    <p class="duz" xml:lang="tr"><span class="duz1">– Babalar mı demek istiyorsunuz?</span></p>

    <p class="duz" xml:lang="tr"><span class="duz1">Paul bu sözcüğü hatırlıyordu, “godfather”ın Türkçesi olmalıydı. Acun her resme uzun uzun bakıyordu.</span></p>

    <p class="duz" xml:lang="tr"><span class="duz1">– Bazıları bir şeyler ifade ediyor, dedi sonunda. Ama isimlerini anımsayamıyorum. Çeşitli davalar sebebiyle her gün gazetelerde yer alan tipler: silah kaçakçılığı, adam kaçırma, kumarhane...</span></p>

    <p class="duz" xml:lang="tr"><span class="duz1">Paul cebinden bir keçeli kalem çıkardı:</span></p>

    <p class="duz" xml:lang="tr"><span class="duz1">– Tanıdığınız her yüzü yuvarlak içine alın. Ve aklınıza gelirse ismini de yanına yazın.</span></p>

    <p class="duz" xml:lang="tr"><span class="duz1">Türk bir sürü yuvarlak çizdi, ama tek bir isim yazmadı. Birden durdu:</span></p>

    <p class="duz" xml:lang="tr"><span class="duz1">– İşte bu, gerçek bir star. Millî bir şahsiyet.</span></p>

    <p class="duz" xml:lang="tr"><span class="duz1">Bastonuna dayanarak yürüyen, en az yetmiş yaşında, uzun boylu bir adamı işaret ediyordu. Geniş bir alnı, arkaya taranmış gri saçları, profilden bir geyiği andıran ileri doğru çıkık çenesi vardı. Kutsal bir surat!</span></p>

    <p class="duz" xml:lang="tr"><span class="duz1">– İsmail Kutsi. “Büyükbaba”, İstanbul’un en güçlü mafya şefi. Daha yeni onu konu alan bir makale okudum... Bugün bile hâlâ ne yapması gerektiğini iyi biliyor. Türkiye’nin en önemli uyuşturucu kaçakçılarından biri. Kolay kolay fotoğrafının çekilmesine izin vermez. Onun resimlerini çeken bir fotoğrafçının gözlerini oydurduğu bile söylenir.</span></p>

    <p class="duz" xml:lang="tr"><span class="duz1">– Suç dosyası kabarık mı?</span></p>

    <p class="duz" xml:lang="tr"><span class="duz1">Acun bir kahkaha attı:</span></p>

    <p class="duz" xml:lang="tr"><span class="duz1">– Elbette. İstanbul’da Kutsi’nin korktuğu tek bir şey olduğu söyleniyor, deprem.</span></p>

    <p class="duz" xml:lang="tr"><span class="duz1">– Peki Bozkurtlar’la alakası?</span></p>

    <p class="duz" xml:lang="tr"><span class="duz1">– Hem de nasıl! O tarihe mal olmuş bir lider. Üst rütbeli polislerin bir kısmı onun eğitim kamplarında yetişmiştir. Ayrıca hayırseverliğiyle de ünlüdür. Kurduğu vakıf yoksul çocuklara burs verir. Hep yüce yurtseverlik değerlerinden dolayı.</span></p>

    <p class="duz" xml:lang="tr"><span class="duz1">Bir ayrıntı Paul’ün dikkatini çekti:</span></p>

    <p class="duz" xml:lang="tr"><span class="duz1">– Ellerinde ne var?</span></p>

    <p class="duz" xml:lang="tr"><span class="duz1">– Asidin neden olduğu yara izleri. 60’lı yıllarda kiralık katil olarak mesleğe atıldığı söyleniyor. Cesetleri sudkostik çözeltisinde eritiyormuş. Bir söylenti bu elbette.</span></p>

    <p class="duz" xml:lang="tr"><span class="duz1">Paul, damarlarının karıncalandığını hissetti. Böyle bir adam Sema Gökalp’ın öldürülmesini emretmiş olabilirdi. Ama hangi sebeple? Ve cenaze töreninde yanında yürüyen adam değil de neden o? İki bin kilometre uzaktan bir soruşturmayı nasıl yürütebilirdi?</span></p>

    <p class="duz" xml:lang="tr"><span class="duz1">Keçeli kalemle yuvarlak içine alınmış diğer yüzlere dikkatle baktı. Sert ifadeli suratlar, sımsıkı kapalı ağızlar, çoğu kırlaşmış bıyıklar...</span></p>

    <p class="duz" xml:lang="tr"><span class="duz1">Kutsi’ye rağmen, suçun bu derebeylerine karşı anlaşılmaz bir saygı duyuyordu. Bu adamların arasında yer alan, kirpi saçlı genç bir adam dikkatini çekti.</span></p>

    <p class="duz" xml:lang="tr"><span class="duz1">– Peki bu kim?</span></p>

    <p class="duz" xml:lang="tr"><span class="duz1">– Yeni kuşak. Azer Akarca. Kutsi’nin bir yetiştirmesi. Vakfın desteğiyle bu küçük köylü çocuğu önemli bir işadamı oldu. Meyve ticaretinden büyük bir servet yaptı. Bugün Akarca’nın, doğduğu bölgede, Gaziantep yakınlarında uçsuz bucaksız bağları var. Ve henüz kırk yaşında bile değil. Türk usulü bir “golden-boy”.</span></p>

    <p class="duz" xml:lang="tr"><span class="duz1">Gaziantep ismi, Paul’e hiç de yabancı değildi. Bütün kurbanlar hep bu bölgedendi. Bu basit bir rastlantı olabilir miydi? Son düğmesine kadar iliklenmiş kadife ceketli genç adama uzun uzun baktı. Bir işadamından çok, hayalci ve bohem bir öğrenciyi andırıyordu.</span></p>

    <p class="duz" xml:lang="tr"><span class="duz1">– Siyasetle ilgileniyor mu?</span></p>

    <p class="duz" xml:lang="tr"><span class="duz1">Acun, evet anlamında başını salladı.</span></p>

    <p class="duz" xml:lang="tr"><span class="duz1">– Modern bir lider. Kendi lokallerini açtı. Oralarda rap müziği dinleniyor, Avrupa tartışılıyor, içki içiliyor. Her şey çok liberal bir havada.</span></p>

    <p class="duz" xml:lang="tr"><span class="duz1">– Ilımlı biri mi?</span></p>

    <p class="duz" xml:lang="tr"><span class="duz1">– Sadece görüntüde. Benim düşünceme göre, Akarca tam bir fanatik. Belki de hepsinden daha kötü. Köklerine dönüşten yana. Türkiye’nin zengin ve büyüleyici geçmişi onda bir takıntı haline gelmiş. Onun da kurduğu bir vakıf var, arkeoloji çalışmalarını finanse ediyor.</span></p>

    <p class="duz" xml:lang="tr"><span class="duz1">Paul, Antikçağ’a ait maskları, taşa oyulmuş yüzleri düşündü. Ama bu ipucu olamazdı. Hatta bir teori bile. Olsa olsa hiçbir dayanağı olmayan bir saçmalıktı.</span></p>

    <p class="duz" xml:lang="tr"><span class="duz1">– Ya suç dosyası? diye sordu.</span></p>

    <p class="duz" xml:lang="tr"><span class="duz1">– Sanmıyorum, hayır. Akarca’nın paraya ihtiyacı yok. Ve mafyayla çalışan Bozkurtlar’dan nefret ettiğine eminim. Onun gözünde bu, “dava”ya ihanet.</span></p>

    <p class="duz" xml:lang="tr"><span class="duz1">Paul saatine bir göz attı: 9.30’du. Listesinde yer alan diğer cerrahlarla ilgilenmek için bol bol vakti vardı. Fotoğrafları topladı ve ayağa kalktı:</span></p>

    <p class="duz" xml:lang="tr"><span class="duz1">– Teşekkür ederim Ali. Şu ya da bu şekilde, bu bilgilerin benim çok işime yarayacağından eminim.</span></p>

    <p class="duz" xml:lang="tr"><span class="duz1">Adam onu kapıya kadar geçirdi. Eşikte sordu:</span></p>

    <p class="duz" xml:lang="tr"><span class="duz1">– Bana hâlâ söylemediniz: Bozkurtlar’ın bu seri cinayetlerle herhangi bir ilgisi var mı?</span></p>

    <p class="duz" xml:lang="tr"><span class="duz1">– Bu işin içinde olma ihtimalleri var, evet.</span></p>

    <p class="duz" xml:lang="tr"><span class="duz1">– Ama... ne şekilde?</span></p>

    <p class="duz" xml:lang="tr"><span class="duz1">– Bir şey söyleyemem.</span></p>

    <p class="duz" xml:lang="tr"><span class="duz1">– Siz... Siz onların Paris’te olduklarını mı söylüyorsunuz?</span></p>

    <p class="duz" xml:lang="tr"><span class="duz1">Paul cevap vermeden koridorda ilerledi. Merdivenin başında durdu.</span></p>

    <p class="duz" xml:lang="tr"><span class="duz1">– Son bir şey Ali. Bozkurtlar: neden bu isim?</span></p>

    <p class="duz" xml:lang="tr"><span class="duz1">– Türklerin kökeniyle ilgili bir mitolojiye gönderme.</span></p>

    <p class="duz" xml:lang="tr"><span class="duz1">– Hangi mitoloji?</span></p>

    <p class="duz" xml:lang="tr"><span class="duz1">– Anlatıldığına göre, çok eski zamanlarda Türkler bir göçebe kavimmiş. Bu göçebe Türkler, düşman tarafından katledilmiş, kılıçtan geçirilmiş, sadece tek bir Türk çocuğu hayatta kalmış. Bu çocuk bir dişi kurt, Asena tarafından kurtarılmış, sonra emzirilmiş. Efsane, bugünkü Türk ırkının bu tek çocuk ile dişi kurdun soyundan geldiğini ileri sürer.</span></p>

    <p class="duz" xml:lang="tr"><span class="duz1">Paul, eklem yerleri beyazlaşana dek tırabzanı sıktığını fark etti. Acun devam etti:</span></p>

    <p class="duz" xml:lang="tr"><span class="duz1">– Onlar Türk ırkını koruyorlar, Yüzbaşı. Soylarının, saf ırklarının bekçiliğini yapıyorlar. İçlerinden bazıları, bu dişi kurdun, Asena’nın oğulları olduklarına inanıyor. Umarım bu adamlar Paris’te değillerdir, umarım yanılıyorsunuzdur. Çünkü onlar sıradan insanlar değillerdir. Uzaktan veya yakından, tanıdığınız hiç kimseye benzemezler.</span></p>
  </div>
</body>
</html>