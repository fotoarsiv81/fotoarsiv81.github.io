<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>10.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x10">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">10</span></h1>

    <p class="duz" xml:lang="tr"><span class="duz1">Elbiseleri içinde Jean-Louis Schiffer bayağı yakışıklı olmuştu. Zeytin yeşili Barbour bir av ceketi; iri birer kestane gibi parlak, kocaman Church ayakkabılarının üzerine dökülen açık yeşil kadife bir avcı pantolonu giymişti.</span></p>

    <p class="duz" xml:lang="tr"><span class="duz1">Bu elbiseler, sert görünümünü bozmadan, ona belirgin bir zariflik kazandırmıştı. Tıknaz, geniş bir gövde, yay gibi bacaklar: güçlü, dayanıklı, zorlu bir adamda olması gereken her şey. Şüphesiz bu polisi, yönetmeliğe uygun bir silah olan 38’lik Manhurin’in geri tepme gücü bile yerinden kıpırdatamıyordu. Daha da önemlisi, tavrında, duruşunda geri adım atmayan bir adam edası vardı; bu onun tarzının bir parçasıydı.</span></p>

    <p class="duz" xml:lang="tr"><span class="duz1">Paul’ün aklından geçenleri okumuş gibi, Rakam kollarını havaya kaldırdı:</span></p>

    <p class="duz" xml:lang="tr"><span class="duz1">– Beni arayabilirsin, ufaklık. Metal taşımıyorum.</span></p>

    <p class="duz" xml:lang="tr"><span class="duz1">– Umarım, dedi Paul. Burada hâlâ görevde olan tek bir polis var: bunu unutmayın. Ve ben sizin “ufaklığınız” değilim.</span></p>

    <p class="duz" xml:lang="tr"><span class="duz1">Schiffer, topuklarını birbirine vurarak bir şaklaban gibi hazır ola geçti. Paul, sırıtmadı bile. Rakam’ın binmesi için arabanın kapısını açtı, kendisi de direksiyona geçti ve hemen hareket etti, kaygılarına, korkularına doğru yola çıktı.</span></p>

    <p class="duz" xml:lang="tr"><span class="duz1">Yol boyunca Rakam tek kelime etmedi. Elindeki dosyaya gömülmüştü. Paul dosyadaki en ufak ayrıntıyı bile biliyordu. “Corpus”<a class="calibre1" href="#footnote-231-1" id="footnote-231-1-backlink">[1]</a> diye adlandırdığı kimlikleri belirsiz bu cesetler hakkında bilinebilecek her şeyi biliyordu.</span></p>

    <p class="duz" xml:lang="tr"><span class="duz1">Paris yakınlarına geldiklerinde, Schiffer dosyadan başını kaldırıp sordu:</span></p>

    <p class="duz" xml:lang="tr"><span class="duz1">– Cinayet mahallerinin incelemesinden sonuç çıkmadı mı?</span></p>

    <p class="duz" xml:lang="tr"><span class="duz1">– Hayır.</span></p>

    <p class="duz" xml:lang="tr"><span class="duz1">– Peki Olay Yeri İnceleme Bürosu herhangi bir parmak izine, ipucuna rastlamadı mı?</span></p>

    <p class="duz" xml:lang="tr"><span class="duz1">– Hiçbir şey yok.</span></p>

    <p class="duz" xml:lang="tr"><span class="duz1">– Cesetlerde de mi?</span></p>

    <p class="duz" xml:lang="tr"><span class="duz1">– Özellikle cesetlerde. Adlî tabibe göre katil cesetleri sanayi deterjanıyla temizliyor. Yaraları dezenfekte ediyor, maktullerin saçlarını yıkıyor, tırnaklarını fırçalıyor.</span></p>

    <p class="duz" xml:lang="tr"><span class="duz1">– Peki çevrede yapılan soruşturmalar?</span></p>

    <p class="duz" xml:lang="tr"><span class="duz1">– Size bundan daha önce de bahsetmiştim. Her cinayet mahallinin çevresindeki işçileri, esnafı, fahişeleri, çöpçüleri sorguladım. Hatta evsizleri bile sorguya çektim. Kimse bir şey görmemiş.</span></p>

    <p class="duz" xml:lang="tr"><span class="duz1">– Senin düşüncen?</span></p>

    <p class="duz" xml:lang="tr"><span class="duz1">– Katilin bir arabayla dolaştığını, günün ilk saatlerinde, durum müsait olur olmaz da cesetten kurtulduğunu düşünüyorum. Temiz bir iş.</span></p>

    <p class="duz" xml:lang="tr"><span class="duz1">Schiffer dosyanın sayfalarını çeviriyordu. Cesetlerin fotoğraflarına gelince durdu:</span></p>

    <p class="duz" xml:lang="tr"><span class="duz1">– Peki yüzler, herhangi bir fikrin var mı?</span></p>

    <p class="duz" xml:lang="tr"><span class="duz1">Paul derin bir nefes aldı; geceler boyunca bu bıçak darbelerini düşünmüştü.</span></p>

    <p class="duz" xml:lang="tr"><span class="duz1">– Birçok olasılık var. Birincisi, katil sadece izleri yok etmek istiyor olabilir. Bu kadınlar katili tanıyordu ve kimliklerinin belirlenmesi onun için bir tehlike yaratabilirdi.</span></p>

    <p class="duz" xml:lang="tr"><span class="duz1">– Öyleyse neden parmaklarını kesmemiş ve dişlerini sökmemiş?</span></p>

    <p class="duz" xml:lang="tr"><span class="duz1">– Çünkü kadınlar kaçak işçi ve hiçbir yerde kayıtları yok.</span></p>

    <p class="duz" xml:lang="tr"><span class="duz1">Rakam başıyla onu onayladı.</span></p>

    <p class="duz" xml:lang="tr"><span class="duz1">– İkinci olasılık.</span></p>

    <p class="duz" xml:lang="tr"><span class="duz1">– Psikolojik. Bu konu üzerine hayli kitap okudum. Psikologlara göre, katilin kimlik saptaması yapılabilecek organları parçalamasının, yok etmesinin nedeni kurbanlarını tanıyor olması ve onların bakışlarına tahammül edememesiymiş. Böylece kurbanlarını sıradan birer nesneye dönüştürerek, insan olma statülerini yok ediyor, onları kendinden uzak tutuyor.</span></p>

    <p class="duz" xml:lang="tr"><span class="duz1">Schiffer yeniden dosyanın sayfalarını karıştırmaya başladı.</span></p>

    <p class="duz" xml:lang="tr"><span class="duz1">– Bu tür “psiko” inceliklerine aklım basmaz. Üçüncü olasılık?</span></p>

    <p class="duz" xml:lang="tr"><span class="duz1">– Katilin yüzlerle bir sorunu var. Bu kadınların yüz hatlarında onu korkutan, onda ruhsal bir travma yaratan bir şeyler var. Hayır sadece onları öldürmek değil, yüzlerini de parçalamak zorunda. Benim düşünceme göre, bu kızıl saçlı kadınlar birbirlerine benziyor. Onların yüzleri katilin krizlerini tetikliyor.</span></p>

    <p class="duz" xml:lang="tr"><span class="duz1">– Yine de pek açık değil.</span></p>

    <p class="duz" xml:lang="tr"><span class="duz1">– Cesetleri görmediniz, diye çıkıştı Paul, sesini yükselterek. Bir ruh hastasının işi. Su katılmamış bir psikopat. Bizim de onun çılgınlığına ayak uydurmamız lazım.</span></p>

    <p class="duz" xml:lang="tr"><span class="duz1">– Peki, bu... bu ne?</span></p>

    <p class="duz" xml:lang="tr"><span class="duz1">İçinde antik döneme ait heykellerin fotoğraflarının bulunduğu son zarfı da açmıştı. Başlar, masklar, büstler. Paul bu resimleri müze kataloglarından, gezi rehberlerinden,</span> <span class="italik">Archeologia</span> <span class="duz1">ya da</span> <span class="italik">Le Bulletin du Louvre</span> <span class="duz1">gibi dergilerden kesmişti.</span></p>

    <p class="duz" xml:lang="tr"><span class="duz1">– Tamamen benim fikrim, dedi Paul. Yüzlerdeki bıçak yaralarının, bir taşın üzerindeki çatlaklara, çukurluklara benzediğini fark ettim. Ayrıca tıraşlanmış burunlar, kesilmiş dudaklar, törpülenmiş kemikler de taşlardaki yıpranma izlerini çağrıştırıyor. Katilin bu antik heykellerden esinlendiğini düşünüyorum.</span></p>

    <p class="duz" xml:lang="tr"><span class="duz1">– Göreceğiz, bakalım.</span></p>

    <p class="duz" xml:lang="tr"><span class="duz1">Paul kızardığını hissetti. Evet bu fikri gerçekten mantıksızdı, zaten o da tüm araştırmalarına rağmen, heykeller ile Corpus’ların vücutlarındaki yaralar arasında uzaktan veya yakından bir benzerlik olduğunu gösteren bir iz bulamamıştı. Yine de düşüncesini söyledi:</span></p>

    <p class="duz" xml:lang="tr"><span class="duz1">– Katil için bu kadınlar, hem saygı duyduğu hem de tiksindiği birer tanrıça olabilir. Ama katilin Türk olduğuna ve Akdeniz mitolojisiyle yoğrulduğuna eminim.</span></p>

    <p class="duz" xml:lang="tr"><span class="duz1">– Hayal gücün çok geniş.</span></p>

    <p class="duz" xml:lang="tr"><span class="duz1">– Bugüne kadar hiç sezgilerinize göre hareket etmediniz mi?</span></p>

    <p class="duz" xml:lang="tr"><span class="duz1">– Daima. Sezgilerimden başka bir şeye güvenmem. Ama inan bana, tüm bu “psiko” hikâyeleri çok öznel. Bütün dikkatimizi, her şeyden çok katilin muamma dolu yöntemleri üzerinde yoğunlaştırmalıyız.</span></p>

    <p class="duz" xml:lang="tr"><span class="duz1">Paul anladığından emin değildi. Schiffer devam etti:</span></p>

    <p class="duz" xml:lang="tr"><span class="duz1">– Öncelikle onun çalışma biçimini düşünmeliyiz. Eğer sen haklıysan ve eğer öldürülen bu kadınlar gerçekten kaçak işçiyse, o zaman Müslüman olmaları gerekir. Elbette yüksek topuklu ayakkabılarla dolaşan İstanbullu Müslüman kadınlar değil. Duvara sinerek yürüyen ve tek kelime Fransızca bilmeyen köylü kadınlar. Onlarla yakınlık kurabilmek için onları tanımak gerekir. Ve Türkçe bilmek. Adamımız belki bir atölyede ustabaşı. Veya bir esnaf. Ya da bir yurt sorumlusu. Ayrıca bir de çalışma saatleri var. Bu kadın işçiler yer altında, mahzenlerde, sağlıksız atölyelerde çalışıyor. Katil, onları yeryüzüne çıktıklarında yakalıyor. Ne zaman? Nasıl? Bu ürkek kızlar onunla birlikte gitmeyi neden kabul ediyor? Bu soruların cevabını bulduğumuzda ancak bir miktar yol alabiliriz.</span></p>

    <p class="duz" xml:lang="tr"><span class="duz1">Paul onunla aynı fikirdeydi, ama tüm bu sorular aynı zamanda hiçbir şey bilmediklerinin de bir göstergesiydi. Yani her şey mümkündü. Schiffer başka bir soru sordu:</span></p>

    <p class="duz" xml:lang="tr"><span class="duz1">– Buna benzer cinayetleri araştırdın umarım?</span></p>

    <p class="duz" xml:lang="tr"><span class="duz1">– Ne kadar suç dosyası varsa inceledim. Jandarmanın kayıtları da dahil. Cinayet Bürosu’ndaki bütün çocuklarla konuştum. Fransa’da, uzaktan bile olsa bunu çağrıştıran herhangi bir kaçıklık asla olmamış. Almanya’da, Türklerin yoğun olarak yaşadığı yerleri bile araştırdım. Hiçbir şey bulamadım.</span></p>

    <p class="duz" xml:lang="tr"><span class="duz1">– Peki, ya Türkiye?</span></p>

    <p class="duz" xml:lang="tr"><span class="duz1">– Sonuç aynı. Sıfıra sıfır, elde var sıfır.</span></p>

    <p class="duz" xml:lang="tr"><span class="duz1">Schiffer başka bir soru sordu. Gerçek bir durum saptaması yapıyordu.</span></p>

    <p class="duz" xml:lang="tr"><span class="duz1">– O mahalledeki devriyeleri artırdın mı?</span></p>

    <p class="duz" xml:lang="tr"><span class="duz1">– Louis-Blanc Karakolu’nun patronu Monestier’yle uzlaşıldı. Kontroller sıklaştırıldı. Ama gizlice. Bölgede panik yaratmamız yersiz.</span></p>

    <p class="duz" xml:lang="tr"><span class="duz1">Schiffer bir kahkaha patlattı:</span></p>

    <p class="duz" xml:lang="tr"><span class="duz1">– Sen ne sanıyorsun? Zaten Türklerin olan bitenden haberi vardır.</span></p>

    <p class="duz" xml:lang="tr"><span class="duz1">Paul, bu laf dokundurmanın üzerinde durmadı:</span></p>

    <p class="duz" xml:lang="tr"><span class="duz1">– Yine de, bugüne kadar medyayı uzak tutmayı başardık. Bu, benim olay üzerinde yalnız başıma çalışabilmemin garantisi. Olayın etrafında fazla gürültü koparsa, Bomarzo başka müfettişleri de görevlendirir. Ama şimdilik bu Türklerin meselesi ve kimsenin umurunda değil. İstediğim gibi davranmakta serbestim.</span></p>

    <p class="duz" xml:lang="tr"><span class="duz1">– Neden bunun gibi önemli bir davayla Cinayet Bürosu ilgilenmiyor.</span></p>

    <p class="duz" xml:lang="tr"><span class="duz1">– Ben Cinayet Bürosu’ndan geliyorum. Ama bir ayağım hep buradaydı. Bomarzo bana güveniyor.</span></p>

    <p class="duz" xml:lang="tr"><span class="duz1">– Ve sen yanına kimseyi istemedin, öyle mi?</span></p>

    <p class="duz" xml:lang="tr"><span class="duz1">– Evet.</span></p>

    <p class="duz" xml:lang="tr"><span class="duz1">– Bir araştırma grubu da mı oluşturmadın?</span></p>

    <p class="duz" xml:lang="tr"><span class="duz1">– Hayır.</span></p>

    <p class="duz" xml:lang="tr"><span class="duz1">Rakam sırıttı:</span></p>

    <p class="duz" xml:lang="tr"><span class="duz1">– Demek bu davayı kendi başına çözmek istiyorsun, ha?</span></p>

    <p class="duz" xml:lang="tr"><span class="duz1">Paul cevap vermedi. Schiffer elinin tersiyle pantolonunun üzerindeki ipliği yere attı:</span></p>

    <p class="duz-son-paragraf" xml:lang="tr"><span class="duz1">– Senin gerekçelerinin önemi yok. Benimkilerin de. Gereken yapılacak, inan bana.</span></p>

    <div class="generated-style">
      <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">“Gövde” anlamında Latince sözcük. (ç.n.)</span></p>
    </div>
  </div>
</body>
</html>