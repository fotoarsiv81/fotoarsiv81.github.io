<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>46.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x46">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">46</span></h1>

    <p class="duz" xml:lang="tr"><span class="duz1">Philippe Charlier’nin ofisi, Faubourg-Saint-Honoré Sokağı 133 numarada, İçişleri Bakanlığı’nın yakınındaydı.</span></p>

    <p class="duz" xml:lang="tr"><span class="duz1">Champs-Elysées’nin birkaç adım uzağında yer alan sakin görünümlü binalar, aslında ülke üzerinde büyük bir denetimi olan bunkerlerdi. Paris Polis Teşkilatı’nın ek binalarıydı.</span></p>

    <p class="duz" xml:lang="tr"><span class="duz1">Jean-Louis Schiffer ana kapıdan geçip büyük bahçeye girdi. Park için, gri çakıl taşlarıyla kaplı oldukça geniş, kare bir alan ayrılmıştı, bir Zen bahçesi kadar temizdi; özenle kesilerek biçim verilmiş kurtbağırlarından oluşan çit, sanki geçilmez bir duvardı; dalları budanmış ağaçlar, kolsuz insan gövdelerini andırıyordu. Burası bir savaş meydanı değil, diye düşündü Schiffer bahçeyi geçerken, bir yalan meydanı.</span></p>

    <p class="duz" xml:lang="tr"><span class="duz1">Bahçenin dip tarafındaki ana binanın girişi, siyah metal direklerin taşıdığı camlı bir verandası olan arduvaz çatılı bir yapıydı. Verandanın üstünde, saçak silmeleri, balkonları ve taş oymalarıyla binanın beyaz cephesi yükseliyordu. Duvar oyuklarının içine yerleştirilmiş, üzerinde defne dalları bulunan yuvarlak amforaları gören Schiffer, tam bir “Ampir üslubu” diye geçirdi içinden. Aslında, burçları ve mazgallarıyla modası geçmiş bir mimarîydi.</span></p>

    <p class="duz" xml:lang="tr"><span class="duz1">Basamaklı sekiye ulaşınca, üniformalı iki polis ona doğru yaklaştı.</span></p>

    <p class="duz" xml:lang="tr"><span class="duz1">Schiffer, Charlier’nin adını verdi. Saat 22’ydi, o beyaz yakalı polisin masa lambasının ışığı altında yeni komplolar hazırlamakla meşgul olduğundan emindi.</span></p>

    <p class="duz" xml:lang="tr"><span class="duz1">Polislerden biri, gözlerini ondan ayırmadan telefon etti. Karşısındakinin cevabını dinlerken bir yandan da ziyaretçiyi süzüyordu. Sonra polisler Schiffer’i x-ray kapısından geçirdiler ve üstünü aradılar.</span></p>

    <p class="duz" xml:lang="tr"><span class="duz1">Sonunda Schiffer verandadan geçip büyük taş salona ulaştı. “Birinci kat” demişlerdi.</span></p>

    <p class="duz" xml:lang="tr"><span class="duz1">Merdivene doğru yöneldi. Ayak sesleri sanki bir kilisenin içinde yürüyormuş gibi yankılanıyordu. Ferforje iki meşalenin arasında yer alan mermer tırabzanlı, aşınmış granit basamaklardan üst kata ulaştı.</span></p>

    <p class="duz" xml:lang="tr"><span class="duz1">Schiffer gülümsedi; terörist avcıları dekor konusunda cimrilik etmemişti.</span></p>

    <p class="duz" xml:lang="tr"><span class="duz1">Birinci kat daha modern döşenmişti: abanoz ağacından ahşap panolar, akaju aplikler, duvardan duvara kahverengi halılar. Koridorun sonunda, aşması gereken tek bir engel kalmıştı: Komiser Philippe Charlier’nin gerçek statüsü hakkında bilgi veren kontrol noktası.</span></p>

    <p class="duz" xml:lang="tr"><span class="duz1">Kurşun geçirmez bir camın ardında, siyah Kevlar tulumları içinde dört adam nöbet tutuyordu. Üzerlerine tabancalar, şarjörler ve el bombaları takılı yelekler giymişlerdi. Her birinde, kısa namlulu H&amp;K marka otomatik tüfek vardı.</span></p>

    <p class="duz" xml:lang="tr"><span class="duz1">Schiffer bir aramadan daha geçti. Bu kez VHF’den Charlier’ye haber verildi. Sonunda, üzerinde bakır bir levha bulunan açık renkli ahşap kapıya ulaşabildi. Ortama bakılırsa, kapıyı vurmak gereksizdi.</span></p>

    <p class="duz" xml:lang="tr"><span class="duz1">Yeşil Dev, masif meşeden çalışma masasının ardında oturuyordu, üzerinde sadece bir gömlek vardı. Ayağa kalktı ve gülümsedi:</span></p>

    <p class="duz" xml:lang="tr"><span class="duz1">– Schiffer, eski dost Schiffer.</span></p>

    <p class="duz" xml:lang="tr"><span class="duz1">Sessizce el sıkışırlarken bir yandan da birbirlerini tartıyorlardı. Charlier hiç değişmemişti. Bir seksen beş boy. Yüz kilonun üstünde bir ağırlık. Kırık bir burnu, pos bıyıkları vardı, kaya gibi sert mizacına rağmen tatlı dilliydi; yüksek mevkilere ulaşmıştı ama hâlâ belinde bir tabanca taşıyordu.</span></p>

    <p class="duz" xml:lang="tr"><span class="duz1">Gömleğinin kalitesi Schiffer’in dikkatini çekti; Charvet imzalı, kolları ve manşetleri beyaz, gök mavisi bir gömlekti. Şık olmak, zarif olmak için gösterdiği tüm çabaya rağmen, fizyonomisinde insanı ürküten bir şey vardı; onu diğer insanlardan farklı bir kategoriye oturtan güçlü bir fizik. Kıyamet gününde insanların kendilerini elleriyle koruyacak olduğu düşünülürse, Charlier en son öleceklerden biri olacaktı...</span></p>

    <p class="duz" xml:lang="tr"><span class="duz1">– Ne istiyorsun? diye sordu deri koltuğuna otururken. (Hırpanî kılıklı ziyaretçisini küçümser gözlerle süzdü. Parmaklarını, masasının üstünde yığılı dosyalarda gezdirdi.) Çok iş var.</span></p>

    <p class="duz" xml:lang="tr"><span class="duz1">Schiffer onun rahat görünmesinin bir aldatmaca olduğunu hissetti; aslında Charlier çok gergindi. Komiserin oturması için işaret ettiği koltuğu görmezden gelip derhal saldırıya geçti:</span></p>

    <p class="duz" xml:lang="tr"><span class="duz1">– 14 kasım 2001, özel bir işyerine yapılan saldırının tanığını başka yere naklettin. Mavi Kapı, bir hamam, 10. Bölge’de. Tanığın adı Sema Gökalp’tı. Soruşturmayı yürüten kişiyse Yüzbaşı Christophe Beauvanier. Sorun şu, kimse bu kadının nereye nakledildiğini bilmiyor. Bütün izleri sildin, tanığı ortadan yok ettin. Sebeplerin beni ilgilendirmiyor. Tek bir şey öğrenmek istiyorum: kadın şu anda nerede?</span></p>

    <p class="duz" xml:lang="tr"><span class="duz1">Charlier’nin ağzı bir karış açıktı. Şaşırmış gibi davranıyordu, ama Schiffer bunun altında yatan gerçeği anlamıştı; masal canavarının kanı donmuştu. Masasının üstüne bir bomba bıraktığını biliyordu.</span></p>

    <p class="duz" xml:lang="tr"><span class="duz1">– Neden söz ettiğini anlamıyorum, dedi sonunda. Bu kadını niçin arıyorsun?</span></p>

    <p class="duz" xml:lang="tr"><span class="duz1">– Üzerinde çalıştığım bir olayla ilgisi var?</span></p>

    <p class="duz" xml:lang="tr"><span class="duz1">Komiser bilgiç bir tavır takındı.</span></p>

    <p class="duz" xml:lang="tr"><span class="duz1">– Schiffer, sen emekli oldun.</span></p>

    <p class="duz" xml:lang="tr"><span class="duz1">– Yeniden göreve döndüm.</span></p>

    <p class="duz" xml:lang="tr"><span class="duz1">– Hangi olay? Ne görevi?</span></p>

    <p class="duz" xml:lang="tr"><span class="duz1">Schiffer, Charlier’nin bir şeyler öğrenebilmek için ödün vermeye hazır olduğunu biliyordu:</span></p>

    <p class="duz" xml:lang="tr"><span class="duz1">– 10. Bölge’deki üç cinayeti soruşturuyorum.</span></p>

    <p class="duz" xml:lang="tr"><span class="duz1">Yamrı yumru suratı kasıldı:</span></p>

    <p class="duz" xml:lang="tr"><span class="duz1">– O olayla 10. Bölge DPJ’si ilgileniyor. Seni bu işe kim bulaştırdı?</span></p>

    <p class="duz" xml:lang="tr"><span class="duz1">– Yüzbaşı Paul Nerteaux, dosya onun sorumluluğunda.</span></p>

    <p class="duz" xml:lang="tr"><span class="duz1">– Cinayetlerin Sema... Sema bilmem kimle ne alakası var?</span></p>

    <p class="duz" xml:lang="tr"><span class="duz1">– Var. Birbiriyle bağlantılı. Hatta aynı olay diyebiliriz.</span></p>

    <p class="duz" xml:lang="tr"><span class="duz1">Charlier kâğıt açacağıyla oynamaya başlamıştı. Doğu yapımı bir tür hançerdi. Her hareketinden sinirli olduğu belliydi.</span></p>

    <p class="duz" xml:lang="tr"><span class="duz1">– Bu hamam olayıyla ilgili tutanağı gördüm, dedi sonunda. Bir haraç meselesi, sanırım...</span></p>

    <p class="duz" xml:lang="tr"><span class="duz1">Schiffer, sesteki en ufak bir titremeden, en ufak bir farklılıktan her şeyi anlayabilirdi; yıllar yılı insanları sorgulamıştı. Charlier özünde samimiydi; onun gözünde Mavi Kapı’ya yapılan saldırının hiçbir önemi yoktu. Onu tuzağa düşürmek için biraz daha yemlemek gerekiyordu.</span></p>

    <p class="duz" xml:lang="tr"><span class="duz1">– Haraç meselesi değildi.</span></p>

    <p class="duz" xml:lang="tr"><span class="duz1">– Değil mi?</span></p>

    <p class="duz" xml:lang="tr"><span class="duz1">– Bozkurtlar geri döndü, Charlier. Hamamı basanlar onlar. O gece bir kızı kaçırdılar. İki gün sonra da cesedi bulundu.</span></p>

    <p class="duz" xml:lang="tr"><span class="duz1">Gür kaşları sanki iki soru işareti biçimini almıştı.</span></p>

    <p class="duz" xml:lang="tr"><span class="duz1">– Bir işçi kadını öldürmekle neden vakit kaybetsinler ki?</span></p>

    <p class="duz" xml:lang="tr"><span class="duz1">– Bir anlaşmaları var. Bir kadını arıyorlar. Türk mahallesinde. Bu konularda bana güvenebilirsin. Daha şimdiden üç cinayet işlediler.</span></p>

    <p class="duz" xml:lang="tr"><span class="duz1">– Sema Gökalp’la ilgisi ne?</span></p>

    <p class="duz" xml:lang="tr"><span class="duz1">Küçük bir yalanın vakti gelmişti.</span></p>

    <p class="duz" xml:lang="tr"><span class="duz1">– Hamamı bastıkları gece Sema her şeyi gördü. O önemli bir tanık.</span></p>

    <p class="duz" xml:lang="tr"><span class="duz1">Charlier’nin içini bir huzursuzluk kapladı. Bunu beklemiyordu. Hem de hiç.</span></p>

    <p class="duz" xml:lang="tr"><span class="duz1">– Peki sana göre bu baskının sebebi ne? Bu olayın ardında yatan ne?</span></p>

    <p class="duz" xml:lang="tr"><span class="duz1">– Bilmiyorum, diye bir kez daha yalan söyledi Schiffer. Ama o katilleri arıyorum. Ve Sema beni onlara götürebilir.</span></p>

    <p class="duz" xml:lang="tr"><span class="duz1">Charlier koltuğuna iyice gömüldü.</span></p>

    <p class="duz" xml:lang="tr"><span class="duz1">– Sana yardım etmem için bana bir sebep söyle.</span></p>

    <p class="duz" xml:lang="tr"><span class="duz1">Schiffer sonunda oturdu. Pazarlık başlıyordu.</span></p>

    <p class="duz" xml:lang="tr"><span class="duz1">– Bugün cömert günümdeyim, dedi gülerek. Sana iki sebep söyleyeceğim. Birincisi, üstlerine bir cinayet olayının tanığını ortadan yok ettiğini söyleyebilirim. Bu da bazı soru işaretleri yaratır.</span></p>

    <p class="duz" xml:lang="tr"><span class="duz1">Bu kez gülümseme sırası Charlier’deydi:</span></p>

    <p class="duz" xml:lang="tr"><span class="duz1">– Bütün evrakı gösterebilirim. Sınırdışı edilme emri. Uçak bileti. Her şey kuralına uygun.</span></p>

    <p class="duz" xml:lang="tr"><span class="duz1">– Kolun her yere uzanabilir, Charlier, ama Türkiye’ye değil. Tek bir telefonla Sema Gökalp’ın asla oraya gitmediğini ispat edebilirim.</span></p>

    <p class="duz" xml:lang="tr"><span class="duz1">Komiser elbisesi içinde sanki biraz daha ağırlaşmıştı.</span></p>

    <p class="duz" xml:lang="tr"><span class="duz1">– Tefessüh etmiş bir polise kim inanır? Asayiş Bürosu’ndan beri tek bildiğin şey muhbir koleksiyonu yapmak. (Ellerini açtı, odayı gösteriyordu.) Ama ben, piramidin en tepesindeyim.</span></p>

    <p class="duz" xml:lang="tr"><span class="duz1">– Bu benim işimi daha da kolaylaştırıyor. Kaybedecek bir şeyim yok.</span></p>

    <p class="duz" xml:lang="tr"><span class="duz1">– Şimdi bana ikinci sebebi söyle.</span></p>

    <p class="duz" xml:lang="tr"><span class="duz1">Schiffer dirsekleriyle masaya dayandı. Kazandığını biliyordu.</span></p>

    <p class="duz" xml:lang="tr"><span class="duz1">– 1995’teki Vigipirate planı. Louis-Blanc Karakolu’nda Mağripli şüphelileri dövdüğün gece.</span></p>

    <p class="duz" xml:lang="tr"><span class="duz1">– Bir komisere şantaj ha?</span></p>

    <p class="duz" xml:lang="tr"><span class="duz1">– Ya da vicdanî bir rahatlama. Ben emekliyim. İçimi dökmek isteyebilirim. Hatırladığım kadarıyla Abdül Saraui senin dayağın sonucunda ölmüştü. Eğer en önde ben yürürsem, Louis-Blanc’dakiler peşimden gelir. Herifin o geceki ulumaları, çığlıkları, inan bana, hâlâ kulaklarındadır.</span></p>

    <p class="duz" xml:lang="tr"><span class="duz1">Charlier, iri elleri arasında tuttuğu kâğıt açacağına bakmaya devam ediyordu. Konuşmaya başladığında, ses tonu değişmişti.</span></p>

    <p class="duz" xml:lang="tr"><span class="duz1">– Sema Gökalp artık sana yardım edemez.</span></p>

    <p class="duz" xml:lang="tr"><span class="duz1">– Onu öldürdü...</span></p>

    <p class="duz" xml:lang="tr"><span class="duz1">– Hayır. Bir deneye tabi tutuldu.</span></p>

    <p class="duz" xml:lang="tr"><span class="duz1">– Ne tür bir deney?</span></p>

    <p class="duz" xml:lang="tr"><span class="duz1">Charlier cevap vermedi. Schiffer tekrar etti:</span></p>

    <p class="duz" xml:lang="tr"><span class="duz1">– Ne tür bir deney?</span></p>

    <p class="duz" xml:lang="tr"><span class="duz1">– Psişik koşullandırma. Yeni bir teknik.</span></p>

    <p class="duz" xml:lang="tr"><span class="duz1">Demek buydu. İnsanların beynine hükmetmek hâlâ Charlier’nin takıntısı olmaya devam ediyordu. Teröristlerin beyinlerine sızma, bilinçlerini koşullandırma, buna benzer bir sürü salaklık... Sema Gökalp bir denek, saçma sapan bir deneyin kobayı olmuştu.</span></p>

    <p class="duz" xml:lang="tr"><span class="duz1">Schiffer durumun saçmalığını tüm çıplaklığıyla anlamıştı: Charlier, Sema Gökalp’ı seçmemişti, sadece kız onların eline düşmüştü. Yüzüne estetik yapıldığını bilmiyordu. Aslında onun kim olduğunu da tam olarak bilmiyordu.</span></p>

    <p class="duz" xml:lang="tr"><span class="duz1">Ayağa kalktı:</span></p>

    <p class="duz" xml:lang="tr"><span class="duz1">– Neden o?</span></p>

    <p class="duz" xml:lang="tr"><span class="duz1">– İçinde bulunduğu psişik durum nedeniyle, Sema kısmî bir bellek yitimine uğramıştı, bu da bizim deneyimizi çok daha kolaylaştırıyordu.</span></p>

    <p class="duz" xml:lang="tr"><span class="duz1">Schiffer, ona doğru eğildi, sanki onun söylediklerini iyi işitmemişti:</span></p>

    <p class="duz" xml:lang="tr"><span class="duz1">– Bana onun beynini yıkadığınızı mı söylemek istiyorsun?</span></p>

    <p class="duz" xml:lang="tr"><span class="duz1">– Evet, program bu tip bir yöntemi içeriyor.</span></p>

    <p class="duz" xml:lang="tr"><span class="duz1">Yumruklarıyla masaya vurdu.</span></p>

    <p class="duz" xml:lang="tr"><span class="duz1">– Salak oğlu salak, o silinecek en son bellekti! Bana söyleyeceği şeyler vardı!</span></p>

    <p class="duz" xml:lang="tr"><span class="duz1">Charlier kaşlarını çattı.</span></p>

    <p class="duz" xml:lang="tr"><span class="duz1">– Senin işini anlamıyorum. Bu kızın sana söyleyebileceği bu kadar önemli şey ne olabilir? Birkaç Türk’ü bir kadını kaçırırken gördü; başka?</span></p>

    <p class="duz" xml:lang="tr"><span class="duz1">– Bu katiller hakkında bilgi sahibiydi, dedi Schiffer, kafesinde dolanan vahşi bir hayvan gibi odanın içinde bir aşağı bir yukarı yürüyordu. Ayrıca avın kim olduğunu da biliyordu.</span></p>

    <p class="duz" xml:lang="tr"><span class="duz1">– Av mı?</span></p>

    <p class="duz" xml:lang="tr"><span class="duz1">– Kurtların aradığı kadın. Ve henüz onu ele geçiremediler.</span></p>

    <p class="duz" xml:lang="tr"><span class="duz1">– Bu kadar önemli mi?</span></p>

    <p class="duz" xml:lang="tr"><span class="duz1">– Üç ölü, Charlier, bu sana bir şey ifade ediyor mu? Ve onu enseleyene kadar da öldürmeye devam edecekler.</span></p>

    <p class="duz" xml:lang="tr"><span class="duz1">– Yoksa kızı onlara teslim etmeyi mi düşünüyorsun?</span></p>

    <p class="duz" xml:lang="tr"><span class="duz1">Schiffer cevap vermedi, gülümsemekle yetindi.</span></p>

    <p class="duz" xml:lang="tr"><span class="duz1">Charlier gerinir gibi omuzlarını hareket ettirdi, gömleğinin dikişlerinden ses geldi. Konuşmayı artık bitirmek istiyordu.</span></p>

    <p class="duz" xml:lang="tr"><span class="duz1">– Ne olursa olsun, artık senin için bir şey yapamam.</span></p>

    <p class="duz" xml:lang="tr"><span class="duz1">– Neden?</span></p>

    <p class="duz" xml:lang="tr"><span class="duz1">– Kız elimizden kaçtı.</span></p>

    <p class="duz" xml:lang="tr"><span class="duz1">– Saçmalıyorsun.</span></p>

    <p class="duz" xml:lang="tr"><span class="duz1">– Öyle bir halim mi var?</span></p>

    <p class="duz" xml:lang="tr"><span class="duz1">Schiffer gülsün mü bağırsın mı bilemiyordu. Yeniden yerine oturdu, Charlier’nin bıraktığı kâğıt açacağını aldı.</span></p>

    <p class="duz" xml:lang="tr"><span class="duz1">– Demek hâlâ polis teşkilatında salaklar var. Ne oldu, nasıl oldu anlat bana.</span></p>

    <p class="duz" xml:lang="tr"><span class="duz1">– Deneyimiz onun kişiliğini tamamen değiştirmeyi hedefliyordu. Şimdiye kadar asla başarılmamış bir deney. Onu bir Fransız burjuva kadınına dönüştürmeyi başardık. Sıradan bir kadını, anlıyor musun? Artık günümüzde koşullandırma hiçbir sınır tanımıyor... Biz...</span></p>

    <p class="duz" xml:lang="tr"><span class="duz1">– Senin deneyin beni alakadar etmiyor, diye kestirip attı Schiffer. Bana nasıl kaçtığından bahset.</span></p>

    <p class="duz" xml:lang="tr"><span class="duz1">Komiser suratını astı:</span></p>

    <p class="duz" xml:lang="tr"><span class="duz1">– Son haftalarda bazı rahatsızlıkları vardı. Unutkanlıklar, halüsinasyonlar. Ona yüklediğimiz yeni kişiliğinde bazı kaçaklar ortaya çıktı. Onu hastaneye yatırmaya hazırlanıyorduk, ama bu arada elimizden kaçtı?</span></p>

    <p class="duz" xml:lang="tr"><span class="duz1">– Bu ne zaman oldu?</span></p>

    <p class="duz" xml:lang="tr"><span class="duz1">– Dün. Salı sabahı.</span></p>

    <p class="duz" xml:lang="tr"><span class="duz1">İnanılmaz bir durum. Bozkurtlar’ın peşinde olduğu av yeniden doğaya dönmüştü. Ne Türk’tü ne de Fransız, süzgece dönmüş beyniyle etrafta dolanıyordu.</span></p>

    <p class="duz" xml:lang="tr"><span class="duz1">– Peki eski belleğini yeniden kazanmaya başlamış olabilir mi?</span></p>

    <p class="duz" xml:lang="tr"><span class="duz1">– Hiçbir şey bilmiyoruz. Ama bize güvenmediği kesin.</span></p>

    <p class="duz" xml:lang="tr"><span class="duz1">– Adamların onu aramıyor mu?</span></p>

    <p class="duz" xml:lang="tr"><span class="duz1">– Her yerde arıyoruz. Paris’in altını üstüne getirdik. Onu bulamadık.</span></p>

    <p class="duz" xml:lang="tr"><span class="duz1">Artık son kozunu oynama vakti gelmişti. Elindeki kâğıt açacağını masanın ahşap yüzeyine sapladı:</span></p>

    <p class="duz" xml:lang="tr"><span class="duz1">– Eğer yeniden belleğini kazanırsa, bir Türk gibi davranmaya başlayacaktır. Bu da benim ilgi alanıma giriyor. Onu herkesten daha iyi izleyebilirim.</span></p>

    <p class="duz" xml:lang="tr"><span class="duz1">Komiserin yüz ifadesi değişti. Schiffer ısrar etti:</span></p>

    <p class="duz" xml:lang="tr"><span class="duz1">– O bir Türk, Charlier. Çok özel bir av. O dünyayı tanıyan ve ortalığı ayağa kaldırmadan çalışacak bir polise ihtiyacın var.</span></p>

    <p class="duz" xml:lang="tr"><span class="duz1">İriyarı adamın kafasından geçenleri anlayabiliyordu. Son atışı daha iyi nişanlayabilmek için birkaç adım geri çekildi.</span></p>

    <p class="duz" xml:lang="tr"><span class="duz1">– İşte anlaşma. Yirmi dört saat beni rahat bırakacaksın. Onu ele geçirirsem sana teslim edeceğim. Ama önce ben sorgulamak istiyorum.</span></p>

    <p class="duz" xml:lang="tr"><span class="duz1">Yeniden bir sessizlik oldu. Sonra, Charlier bir çekmeceyi açtı ve bir yığın doküman çıkardı.</span></p>

    <p class="duz" xml:lang="tr"><span class="duz1">– Dosyası. Şu anki adı Anna Heymes ve...</span></p>

    <p class="duz" xml:lang="tr"><span class="duz1">Schiffer seri bir hareketle karton kapaklı dosyayı aldı ve açtı. Yazıyla dolu sayfalara, tıbbî tahlil sonuçlarına şöyle bir göz attı, sonra kadının yeni yüzüne takıldı gözleri. Resim, Hirsch’in tarifine tam olarak uyuyordu. Katillerin aradığı kızıl saçlı kadınla en ufak bir benzerliği yoktu. Bu bakımdan, Sema Gökalp’ın korkması gerekmezdi.</span></p>

    <p class="duz" xml:lang="tr"><span class="duz1">Antiterör uzmanı devam etti:</span></p>

    <p class="duz" xml:lang="tr"><span class="duz1">– Onunla ilgilenen nöroloğun adı Eric Ackerman ve...</span></p>

    <p class="duz" xml:lang="tr"><span class="duz1">– Kadının yeni kişiliği ve onu bu hale getiren herifler beni zerre kadar ilgilendirmiyor. Aslına dönecektir. Önemli olan da bu. Sema Gökalp hakkında başka ne biliyorsun? Yani Anna Heymes olmadan önceki Türk kızı hakkında?</span></p>

    <p class="duz" xml:lang="tr"><span class="duz1">Charlier koltuğunda kıpırdandı, boynunun iki yanındaki damarlar patlayacakmış gibi atıyordu.</span></p>

    <p class="duz" xml:lang="tr"><span class="duz1">– Yani... pek bir şey yok. Sadece belleğini yitirmiş bir işçi kadın ve...</span></p>

    <p class="duz" xml:lang="tr"><span class="duz1">– Giysilerini, kâğıtlarını, kişisel eşyalarını sakladın mı?</span></p>

    <p class="duz" xml:lang="tr"><span class="duz1">Eliyle hayır der gibi hareket yaptı:</span></p>

    <p class="duz" xml:lang="tr"><span class="duz1">– Her şey imha edildi. Yani, sanırım.</span></p>

    <p class="duz" xml:lang="tr"><span class="duz1">– Kontrol et.</span></p>

    <p class="duz" xml:lang="tr"><span class="duz1">– Bir işçi kadına ait birkaç ıvır zıvır. İlginç bir şey yok, en azından ipucu olacak...</span></p>

    <p class="duz" xml:lang="tr"><span class="duz1">– Şu Allah’ın cezası telefonu al ve kontrol et.</span></p>

    <p class="duz" xml:lang="tr"><span class="duz1">Charlier ahizeyi kaldırdı. Yaptığı iki görüşmenin ardından homurdandı:</span></p>

    <p class="duz" xml:lang="tr"><span class="duz1">– Buna inanamıyorum. Salak herifler kızın giysilerini imha etmeyi unutmuşlar.</span></p>

    <p class="duz" xml:lang="tr"><span class="duz1">– Giysiler nerede?</span></p>

    <p class="duz" xml:lang="tr"><span class="duz1">– Cité’nin deposunda. Beauvanier kıza yeni giysiler vermişti. Louis-Blanc’daki çocuklar eskileri Emniyet Müdürlüğü’ne yollamış. Kimse de onları oradan almayı akıl etmemiş. İşte benim seçme takımım.</span></p>

    <p class="duz" xml:lang="tr"><span class="duz1">– Giysiler hangi ada kaydedilmiş?</span></p>

    <p class="duz" xml:lang="tr"><span class="duz1">– Sema Gökalp adına. Bizde yapılırsa, salaklık tam yapılır.</span></p>

    <p class="duz" xml:lang="tr"><span class="duz1">Yeni bir form aldı, doldurmaya başladı. Emniyet Müdürlüğü için bir izin belgesiydi bu.</span></p>

    <p class="duz" xml:lang="tr"><span class="duz1">“İki leş yiyici bir avı paylaşmak üzere” diye düşündü Schiffer.</span></p>

    <p class="duz" xml:lang="tr"><span class="duz1">Komiser kâğıdı imzaladı ve masanın üstünden Schiffer’e uzattı:</span></p>

    <p class="duz" xml:lang="tr"><span class="duz1">– Gece senin. En ufak bir yanlışında, İGS’ye haber veririm.</span></p>

    <p class="duz" xml:lang="tr"><span class="duz1">Schiffer izin kâğıdını cebine koydu ve ayağa kalktı:</span></p>

    <p class="duz" xml:lang="tr"><span class="duz1">– Bindiğin dalı kesmezsin. Hele üzerine oturduğunu asla.</span></p>
  </div>
</body>
</html>