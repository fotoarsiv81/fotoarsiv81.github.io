<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>75.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x75">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">75</span></h1>

    <p class="duz" xml:lang="tr"><span class="duz1">“Meditasyon odası” olarak adlandırılan salon yüz yirmi metrekare genişliğinde, ham ahşap parkeli, hiçbir kesintiye uğramadan uzanan bir mekândı. Aslında buraya “taht odası” denilmesi daha uygun olurdu. Üç basamakla çıkılan bir sekinin üzerinde yumurta kabuğu renginde bir kanepe vardı, üstü altın işlemeli yastıklarla doluydu. Kanepenin tam karşısına alçak bir masa, bir sehpa yerleştirilmişti. İki yanında da, beyaz duvarlara monte edilmiş lambalar vardı. Duvarların kenarlarına el yapımı sedef kakmalı ve gizli perçinli ahşap sandıklar dizilmişti. Ve mobilya olarak başka bir şey yoktu.</span></p>

    <p class="duz" xml:lang="tr"><span class="duz1">Kutsi bu sadeliği, bu mistik boşluğu seviyordu, bir sufî gibi derin düşüncelere dalmaya hazır hissediyordu kendini burada.</span></p>

    <p class="duz" xml:lang="tr"><span class="duz1">Salonda ilerledi, basamakları çıktı ve sehpaya yaklaştı. Bastonunu bıraktı ve bir süreden beri orada durmakta olan ayran dolu sürahiyi aldı. Kendine bir bardak doldurdu, bir dikişte içti, vücuduna yayılan serinliğin tadını çıkardı, hazinesini hayranlıkla seyre daldı.</span></p>

    <p class="duz" xml:lang="tr"><span class="duz1">İsmail Kutsi, Türkiye’nin en güzel kilim koleksiyonuna sahipti ve en önemli parça da burada muhafaza ediliyordu, kanepenin üstünde asılıydı.</span></p>

    <p class="duz" xml:lang="tr"><span class="duz1">Yaklaşık bir metrekare genişliğinde olan bu eski kilimin zemini koyu kırmızı renkteydi, bordürü ise solgun sarıydı; altının, buğdayın ve pişmiş ekmeğin rengi. Tam ortasında ise, gökyüzü ve sonsuzluk anlamına gelen mavi-siyah bir dikdörtgen vardı. İçinde, koç boynuzlarıyla süslü büyük bir haç yer alıyordu, erkeklere ve savaşçılara ait bir sembol. Haçın üstünde, sanki onu korumak ister gibi bir kartal kanatlarını açmıştı. Kilimin bordürünü ise hayat ağacı, neşenin ve mutluluğun çiçeği çiğdem, insana sonsuz uyku veren sihirli bir bitki haşhaş süslüyordu...</span></p>

    <p class="duz" xml:lang="tr"><span class="duz1">Kutsi, saatlerce bu şaheseri seyredebilirdi. Sanki onun savaşla, uyuşturucuyla ve güçle dolu dünyasını özetliyordu. Bu kilimin satır aralarındaki gizemi de seviyordu, yünden dokunmuş bu bilmece onu hep düşündürmüştü. Bir kez daha kendine aynı soruyu sordu: “Üçgen nerede? Talih nerede?”</span></p>

    <p class="duz-ilk-paragraf" xml:lang="tr"><span class="duz1">Önce büyük bir hayranlıkla genç kadındaki değişimi seyretti.</span></p>

    <p class="duz" xml:lang="tr"><span class="duz1">Bir zamanların balıketli bu genç kızı, siyah saçlı ince bir genç kadın haline gelmişti, bugünün modern kızlarına benziyordu; küçük memeler ve dar kalçalar. Üzerinde astarlı siyah bir manto, yine aynı renkte düz bir pantolon vardı, ayaklarında ise küt burunlu botlar. Tam bir Parisli kadın.</span></p>

    <p class="duz" xml:lang="tr"><span class="duz1">Ama, özellikle yüzündeki değişiklik onu büyüledi. Böyle bir sonuç elde etmek için kim bilir kaç kez ameliyat edilmiş, kim bilir kaç kez yeni yaralar açılmıştı? Tanınmayacak hale gelmiş bu yüz onun kaçma isteğinin, esaretinden kurtulma arzusunun bir göstergesiydi. Bunu kadının çivit mavisi gözlerinden bile okuyabiliyordu. Yorgun gözkapaklarının altından görülen bu koyu mavilik, size davetsiz bir misafir, iğrenç bir varlıkmışsınız gibi bakıyordu. Evet, ne kadar değiştirilmiş olursa olsun bu yüz hatlarının altında, bu gözlerde Kutsi, onun ilkel göçebe yanını, rüzgârın ve güneşin yakıcılığının neden olduğu yabanî enerjiyi görebiliyordu.</span></p>

    <p class="duz" xml:lang="tr"><span class="duz1">Bir anda kendini yaşlı hissetti. Ve tükenmiş.</span></p>

    <p class="duz" xml:lang="tr"><span class="duz1">Dudakları tozla kaplı, binlerce yıllık bir mumya.</span></p>

    <p class="duz" xml:lang="tr"><span class="duz1">Kanepeye oturmuştu, genç kadından yaklaşmasını istedi. İçeri girmeden önce iyice üstünü aramışlardı. Elbiseleri elle yoklanmış, teker teker incelenmişti. Sonra x-ray’den geçirilmişti. Şimdi, emniyeti açık, ağzına mermi sürülmüş MP-7’li iki korumanın arasında duruyordu. Azer ondan biraz daha gerideydi, o da silahlıydı.</span></p>

    <p class="duz" xml:lang="tr"><span class="duz1">Yine de Kutsi’nin içinde anlaşılmaz bir huzursuzluk vardı. Savaşçı içgüdüsü, güçsüz görüntüsüne karşın bu genç kadının hâlâ tehlikeli olabileceğini söylüyordu. Midesi bulanır gibi oldu. Sema’nın kafasından neler geçiyordu? Neden bu kadar kolay kendini teslim etmişti?</span></p>

    <p class="duz" xml:lang="tr"><span class="duz1">Genç kadın, Kutsi’nin arkasında, duvara asılı kilime hayranlıkla bakıyordu. Bu ilk karşılaşmalarını daha gösterişli kılmak için Kutsi Fransızca konuşmaya karar verdi:</span></p>

    <p class="duz" xml:lang="tr"><span class="duz1">– Dünyanın en eski kilimlerinden biri. Rus arkeologlar onu Sibirya ile Moğolistan sınırında, bir buz kütlesinin içinde buldular. Yaklaşık iki bin yıllık. Hunlara ait olduğu sanılıyor. Haç. Kartal. Koç başları. Hepsi erkek sembolleri. Hun boylarından birinin şefinin çadırına ait olmalı.</span></p>

    <p class="duz" xml:lang="tr"><span class="duz1">Sema sessizliğini sürdürüyordu.</span></p>

    <p class="duz" xml:lang="tr"><span class="duz1">– Erkek sembolleriyle süslü bir kilim, diye devam etti. En ince ayrıntısına kadar bir kadın tarafından dokunmuş, diğer Orta Asya kilimleri gibi. (Gülümsedi ve kısa bir ara verdi.) Hep bu kilimi dokuyan kadını düşünmüşümdür; savaşçıların dünyasının dışında yer alan, ama hanın çadırında kendi varlığını hissettirmesini bilen bir anne.</span></p>

    <p class="duz" xml:lang="tr"><span class="duz1">Sema en ufak bir harekette bulunmuyordu. Korumalar iyice çevresini sarıyordu.</span></p>

    <p class="duz" xml:lang="tr"><span class="duz1">– O dönemlerde, kilim dokuyan kadınlar, daima diğer motiflerin arasına kem gözlerden halıyı koruması için bir üçgen gizlermiş. Bu fikri seviyorum; bir kadın sabırla savaş motifleriyle dolu, erkeklere özgü bir tür tablo dokuyor, ama kilimin herhangi bir yerine, bordürüne anaç bir işaret koymaktan da geri kalmıyor. Bu kilimin üzerinde uğur getireceğine inanılan üçgeni görebiliyor musun?</span></p>

    <p class="duz" xml:lang="tr"><span class="duz1">Sema cevap vermedi, hâlâ hareketsizdi.</span></p>

    <p class="duz" xml:lang="tr"><span class="duz1">Kutsi, ayran sürahisini aldı ve ağır ağır bardağını doldurdu, sonra yine ağır ağır içti.</span></p>

    <p class="duz" xml:lang="tr"><span class="duz1">– Göremiyor musun? dedi sonunda. Önemi yok. Bu hikâye bana, senin hikâyeni hatırlattı Sema. Erkeklerin dünyasında gizlenen bu kadın bizimle ilgili bir şeyi saklıyor. Bize şans ve mutluluk getirecek bir şeyi.</span></p>

    <p class="duz" xml:lang="tr"><span class="duz1">Sesi bu son cümleleri söylerken iyice alçalmıştı, sonra birden şiddetle bağırmaya başladı:</span></p>

    <p class="duz" xml:lang="tr"><span class="duz1">– Üçgen nerede, Sema? Uyuşturucu nerede?</span></p>

    <p class="duz" xml:lang="tr"><span class="duz1">Hiç tepki vermedi. Kelimeler yağmur damlaları gibi üzerinden akıp gidiyordu. Kutsi’nin söylediklerini işittiği bile kuşkuluydu. Ama bir anda kelimeler dudaklarından döküldü:</span></p>

    <p class="duz" xml:lang="tr"><span class="duz1">– Bilmiyorum.</span></p>

    <p class="duz" xml:lang="tr"><span class="duz1">Kutsi yeniden gülümsedi; genç kadın pazarlık yapmak istiyordu, anlaşılan. Ama Sema konuşmaya devam etti:</span></p>

    <p class="duz" xml:lang="tr"><span class="duz1">– Fransa’da tutuklandım. Polis belleğimi koşullandırdı. Bir tür beyin yıkama. Geçmişimi hatırlamıyorum. Uyuşturucunun nerede olduğunu bilmiyorum. Hatta kim olduğumu bile bilmiyorum.</span></p>

    <p class="duz" xml:lang="tr"><span class="duz1">Kutsi gözleriyle Azer’i aradı; o da şaşkın bir haldeydi.</span></p>

    <p class="duz" xml:lang="tr"><span class="duz1">– Böyle saçma bir hikâyeye inanmamı mı bekliyorsun? diye sordu.</span></p>

    <p class="duz" xml:lang="tr"><span class="duz1">– Oldukça uzun bir işlemdi, diye devam etti sakin bir ses tonuyla. Radyoaktif bir madde yardımıyla bir tür telkin yöntemi. Böyle bir işleme tabi tutulanların çoğu ya ölmüş ya da aklını kaçırmış. Söylediklerimin doğruluğunu araştırabilirsiniz; hepsi dünkü ve bir önceki günkü Fransız gazetelerinde yazıyor.</span></p>

    <p class="duz" xml:lang="tr"><span class="duz1">Kutsi, anlatılanları kuşkuyla dinliyordu.</span></p>

    <p class="duz" xml:lang="tr"><span class="duz1">– Polis eroini buldu mu?</span></p>

    <p class="duz" xml:lang="tr"><span class="duz1">– İşin içinde uyuşturucu olduğunu bile bilmiyorlar.</span></p>

    <p class="duz" xml:lang="tr"><span class="duz1">– Nasıl?</span></p>

    <p class="duz" xml:lang="tr"><span class="duz1">– Benim kim olduğumu da bilmiyorlar. Beni seçtiler, çünkü Azer’in baskınından sonra Gürdilek’in hamamında beni şok halinde buldular. Sırrımı bilmeden tüm belleğimi silmeyi başardılar.</span></p>

    <p class="duz" xml:lang="tr"><span class="duz1">– Hiçbir şey hatırlamayan biri için çok şey biliyorsun.</span></p>

    <p class="duz" xml:lang="tr"><span class="duz1">– Bir araştırma yaptım.</span></p>

    <p class="duz" xml:lang="tr"><span class="duz1">– Azer’in ismini nasıl öğrendin?</span></p>

    <p class="duz" xml:lang="tr"><span class="duz1">Sema, bir fotoğraf makinesinin deklanşörüne kısa bir süre basılması gibi hafifçe gülümsedi.</span></p>

    <p class="duz" xml:lang="tr"><span class="duz1">– Bu ismi bilmeyen yok. Öğrenmek için Paris gazetelerini okumak yeterli.</span></p>

    <p class="duz" xml:lang="tr"><span class="duz1">Kutsi susmuştu. Başka sorular da sorabilirdi, ama kararını vermişti. Bu değişmez kanunu bildiği için bugüne kadar yaşamıştı: anlatılanlar ne kadar saçma olursa doğru olma ihtimali de o kadar az olurdu. Ama, genç kadının davranışını anlamıyordu.</span></p>

    <p class="duz" xml:lang="tr"><span class="duz1">– Neden geri döndün?</span></p>

    <p class="duz" xml:lang="tr"><span class="duz1">– Size Sema’nın öldüğünü haber vermek istiyordum. Hatıralarımla birlikte o da öldü.</span></p>

    <p class="duz" xml:lang="tr"><span class="duz1">Kutsi bir kahkaha attı:</span></p>

    <p class="duz" xml:lang="tr"><span class="duz1">– Gitmene göz yumacağımı mı umuyorsun?</span></p>

    <p class="duz" xml:lang="tr"><span class="duz1">– Hiçbir şey ummuyorum. Ben başka biriyim. Artık, bana ait olmayan bir kadının adıyla kaçmak istemiyorum.</span></p>

    <p class="duz" xml:lang="tr"><span class="duz1">Kutsi ayağa kalktı ve birkaç adım ilerledi. Bastonunu Sema’ya doğrulttu:</span></p>

    <p class="duz" xml:lang="tr"><span class="duz1">– Elin boş bir şekilde beni görmeye geldiğine göre gerçekten belleğini yitirmiş olmalısın.</span></p>

    <p class="duz" xml:lang="tr"><span class="duz1">– Suçlu yok. Ceza da yok.</span></p>

    <p class="duz" xml:lang="tr"><span class="duz1">Damarlarını tuhaf bir sıcaklığın doldurduğunu hissetti. İnanılmaz bir şey yaşıyordu; onun canını bağışlamaya kalkışıyordu. Bu kabul edilebilir bir son olabilirdi, hatta çok orijinal, çok karmaşık bir son. Her şeyiyle yeni bu genç kadının uçup gitmesine izin vermek. Tüm bu olanları unutmak... Ama kadının gözlerinin içine bakarak yeniden konuşmaya başladı:</span></p>

    <p class="duz" xml:lang="tr"><span class="duz1">– Artık bir yüzün yok. Bir geçmişin yok. Hatta ismin bile yok. Sen soyut bir kavramdan başka bir şey değilsin, bu doğru. Ama hâlâ acı çekebilirsin. Lekelenen şerefimizi senin kanınla yıkayacağız. Biz...</span></p>

    <p class="duz" xml:lang="tr"><span class="duz1">Kutsi bir anda nefesinin kesildiğini hissetti.</span></p>

    <p class="duz" xml:lang="tr"><span class="duz1">Genç kadın, avuçları açık bir halde ellerini ona doğru uzatmıştı.</span></p>

    <p class="duz" xml:lang="tr"><span class="duz1">Her bir avucunda, kınayla çizilmiş bir desen vardı. Dört hilalin altında uluyan bir kurt. Bu yeni yasadışı teşkilatın üyeleri tarafından kullanılan bir semboldü. Kutsi’nin bizzat kendisi, Osmanlı bayrağındaki üç hilalin yanına, Altın Hilal’i simgelemesi için bir dördüncüyü eklemişti.</span></p>

    <p class="duz" xml:lang="tr"><span class="duz1">Kutsi bastonunu fırlattı ve parmağıyla Sema’yı göstererek bağırmaya başladı:</span></p>

    <p class="duz" xml:lang="tr"><span class="duz1">– Biliyor. BİLİYOR.</span></p>

    <p class="duz" xml:lang="tr"><span class="duz1">Sema bu şaşkınlık anından yararlandı. Korumalardan birine arkadan saldırdı ve sıkıca belinden yakaladı. Sağ eliyle adamın parmaklarıyla birlikte MP-7’nin tetiğine bastı, sekinin bulduğu tarafa doğru yaylım ateşi açtı.</span></p>

    <p class="duz" xml:lang="tr"><span class="duz1">İsmail Kutsi bir anda ayaklarının yerden kesildiğini ve ikinci koruma tarafından kanepenin dip tarafına doğru savrulduğunu hissetti. Yerde yuvarlandı ve hayatını kurtaran adamın kanlar içinde yere düşerken can havliyle silahının tetiğine basarak tüm mermilerini boşaltmaya başladığını gördü. İsabet alan ahşap sandıklar binlerce parçaya ayrılıyor, tahta kıymıklar havada uçuşuyordu. Elektrik arkları gibi kıvılcımlar çakıyor, tavandan tabaka tabaka alçılar dökülüyordu. Sema’nın kalkan gibi kullandığı birinci adam yere yıkılmadan hemen önce genç kadın belindeki tabancayı aldı.</span></p>

    <p class="duz" xml:lang="tr"><span class="duz1">Kutsi, etrafta Azer’i görmüyordu.</span></p>

    <p class="duz" xml:lang="tr"><span class="duz1">Sema hızla sandıklara doğru yöneldi ve arkasına siper almak için onları devirdi. Aynı anda iki başka koruma salonun kapısında belirmişti. Ama içeri adım atamadan vuruldular; Sema’nın tabancasının soğuk sesi, kendisine ateş eden otomatik silahların sesinden çok farklıydı.</span></p>

    <p class="duz" xml:lang="tr"><span class="duz1">İsmail Kutsi kanepenin arkasına geçmeye çalıştı, ama vücudu beyninin komutlarına itaat etmiyordu. Parkenin üzerinde donup kalmıştı, kıpırdayamıyordu. Birden bütün vücudu sarsıldı; vurulmuştu.</span></p>

    <p class="duz" xml:lang="tr"><span class="duz1">Üç koruma daha salonun eşiğinde göründü, sırayla ateş ediyorlar, sonra kapı pervazının arkasına saklanıyorlardı. Kutsi, ateş eden tüfeklerin namlusundan çıkan alevleri görünce gözlerini kırpıştırıyor, ama silah seslerini duymuyordu. Sanki kulakları, beyni suyla doluydu.</span></p>

    <p class="duz" xml:lang="tr"><span class="duz1">İki büklüm olmuş, parmaklarını bir yastığa geçirmişti. Canı çok yanıyordu, midesinin alt kısmı, karnı çok acıyor, onu böyle cenin pozisyonunda durmaya zorluyordu; bağırsakları meydandaydı, bacaklarının arasından sarkıyordu.</span></p>

    <p class="duz" xml:lang="tr"><span class="duz1">Gözleri karardı. Kendine geldiğinde, Sema basamakların aşağısında, ahşap bir sandığı kendine siper etmiş tabancasının şarjörünü değiştiriyordu. Kutsi sekinin kenarına doğru döndü ve kolunu uzattı. Kendisinden başka kimse onun hareketini fark edemezdi; yardım istiyordu.</span></p>

    <p class="duz" xml:lang="tr"><span class="duz1">Sema Gökalp’tan yardım istiyordu!</span></p>

    <p class="duz" xml:lang="tr"><span class="duz1">Genç kadın ona doğru döndü. Gözleri yaşlı Kutsi elini salladı. Sema bir an tereddüt etti, sonra mermilerden korunmak için eğilerek basamakları tırmandı. Yaşlı adam minnet dolu bir sesle inledi. Zayıf, titrek, kanlı elini uzattı, ama genç kadın o eli tutmadı.</span></p>

    <p class="duz" xml:lang="tr"><span class="duz1">Doğruldu ve tabancasını Kutsi’ye doğrulttu, bir yay gibi gergindi.</span></p>

    <p class="duz" xml:lang="tr"><span class="duz1">Artık İsmail Kutsi, Sema’nın İstanbul’a neden geri döndüğünü gayet iyi biliyordu.</span></p>

    <p class="duz" xml:lang="tr"><span class="duz1">Sadece onu öldürmek için.</span></p>

    <p class="duz" xml:lang="tr"><span class="duz1">İçini kemiren öfkeden kurtulmak için.</span></p>

    <p class="duz" xml:lang="tr"><span class="duz1">Ve belki de bir hayat ağacından intikam almak için.</span></p>

    <p class="duz" xml:lang="tr"><span class="duz1">Onu köklerine bağlayan hayat ağacından.</span></p>

    <p class="duz" xml:lang="tr"><span class="duz1">Yeniden kendini kaybetti. Gözlerini açtığında, Azer, Sema’nın üzerine atlıyordu. Tahta parçalarının, döküntülerin, kan birikintilerinin arasında basamakların dibine kadar yuvarlandılar. Asıl savaş şimdi başlamıştı. Kollar, yumruklar, darbeler; ama tek bir çığlık, tek bir bağırtı yoktu. Sadece kin dolu bir inat. Hayatta kalmak için mücadele eden iki insanın öfkesi.</span></p>

    <p class="duz" xml:lang="tr"><span class="duz1">Azer ve Sema.</span></p>

    <p class="duz" xml:lang="tr"><span class="duz1">Uğursuz bir son.</span></p>

    <p class="duz" xml:lang="tr"><span class="duz1">Yüzükoyun yere kapaklanan Sema, tabancasını doğrultmaya çalışıyor, ama Azer ağırlığıyla onu eziyordu. Ensesine bastırarak onu hareketsiz hale getirdi ve bir bıçak çıkardı. Genç kadın son bir gayretle Azer’in elinden kurtuldu, ama bu kez de sırtüstü düştü. Adam üzerine çullandı ve bıçağını kadının karnına soktu. Sema boğuk bir ses çıkardı.</span></p>

    <p class="duz" xml:lang="tr"><span class="duz1">Bir kolu merdivenden aşağı sarkmış, sekinin üzerinde hareketsiz yatan Kutsi her şeyi görüyordu. Kavganın sonunu görmeden ölmek için dua ediyor, ama onlara bakmaktan da kendini alamıyordu.</span></p>

    <p class="duz" xml:lang="tr"><span class="duz1">Bıçak iniyor, kalkıyor, yeniden iniyordu, inatla vücudun derinliklerine ulaşmaya çabalıyordu.</span></p>

    <p class="duz" xml:lang="tr"><span class="duz1">Sema arkaya doğru yay gibi büküldü. Azer onu omuzlarından yakaladı ve yere yapıştırdı. Bıçağını yana doğru fırlattı ve kolunu taze yaranın içine soktu.</span></p>

    <p class="duz" xml:lang="tr"><span class="duz1">İsmail Kutsi ölümün bataklığına yavaş yavaş gömülüyordu.</span></p>

    <p class="duz" xml:lang="tr"><span class="duz1">Ölmeden birkaç saniye önce, ona doğru uzanan, kandan kıpkırmızı olmuş elleri gördü, ganimetini havaya kaldırmıştı.</span></p>

    <p class="duz" xml:lang="tr"><span class="duz1">Sema’nın kalbi Azer’in ellerindeydi.</span></p>
  </div>
</body>
</html>