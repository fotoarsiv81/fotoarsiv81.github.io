<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>18.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x18">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">18</span></h1>

    <p class="duz" xml:lang="tr"><span class="duz1">– Anlamıyorum. Tam olarak ne tür bir ameliyat sizi ilgilendiriyor.</span></p>

    <p class="duz" xml:lang="tr"><span class="duz1">Didier Laferrière, donuk yüz hatlarına sahip, kıvırcık gri saçlı, ufak tefek bir adamdı; görüntüsü vurgusuz sesiyle bağdaşıyordu. Kibar, ölçülü, kimi zaman da anlaşılmaz el kol hareketleri yapan bir adam. Pirinç kâğıdından bir duvarın arkasından konuşuyor gibiydi. Anna, eğer kendisini ilgilendiren bilgileri almayı istiyorsa bu duvarı delmesi gerektiğini anladı.</span></p>

    <p class="duz" xml:lang="tr"><span class="duz1">– Henüz tam olarak ne olduğunu bilmiyorum, dedi Anna. Öncelikle, bir yüzü değiştirmeyi sağlayan ameliyatları öğrenmek istiyorum.</span></p>

    <p class="duz" xml:lang="tr"><span class="duz1">– Ne dereceye kadar değiştirmek?</span></p>

    <p class="duz" xml:lang="tr"><span class="duz1">– Tamamen.</span></p>

    <p class="duz" xml:lang="tr"><span class="duz1">Cerrah, bir uzman havasıyla anlatmaya başladı:</span></p>

    <p class="duz" xml:lang="tr"><span class="duz1">– Yüzde önemli değişiklikler yapmak için, öncelikle kemik yapısından işe başlamak gerekir. İki temel teknik vardır. Çıkıntılı hatları yumuşatmak için tıraşlama yöntemi ve tam tersine var olan bazı bölgeleri değerlendirmek için kemik nakli yöntemi.</span></p>

    <p class="duz" xml:lang="tr"><span class="duz1">– Tam olarak nasıl yapıyorsunuz?</span></p>

    <p class="duz" xml:lang="tr"><span class="duz1">Adam derin bir soluk aldı, bir süre düşünüyormuş gibi yaptı. Muayenehanesi boştu. Pencerelerdeki storlar kapalıydı. Zayıf bir ışık Asya tarzı mobilyaları yalıyordu. İçeriye, kiliselerdeki günah çıkarma yerlerinin havası hâkimdi.</span></p>

    <p class="duz" xml:lang="tr"><span class="duz1">– Tıraşlama yönteminde, dedi. Derinin altına girerek kemikteki çıkıntıları azaltıyoruz. Nakil yönteminde ise, önce parçalar alıyoruz, genellikle de kafatasının tepesinden, yankafa kemiğinden, sonra bunları saptadığımız bölgelere monte ediyoruz. Bazen de protez kullanıyoruz.</span></p>

    <p class="duz" xml:lang="tr"><span class="duz1">Ellerini iki yana açtı, sesi yumuşadı:</span></p>

    <p class="duz" xml:lang="tr"><span class="duz1">– Her şey mümkün. Tek amaç sizi tatmin etmek.</span></p>

    <p class="duz" xml:lang="tr"><span class="duz1">– Bu müdahaleler neticesinde iz kalır, değil mi?</span></p>

    <p class="duz" xml:lang="tr"><span class="duz1">Adam hafifçe gülümsedi:</span></p>

    <p class="duz" xml:lang="tr"><span class="duz1">– Pek sayılmaz. Endoskopi yöntemiyle çalışıyoruz. Dokuların altına optik borular ve mikroaygıtlarla giriyoruz. Sonra ekranda görerek çalışıyoruz. Bu nedenle yara izleri belli olmayacak kadar küçük.</span></p>

    <p class="duz" xml:lang="tr"><span class="duz1">– Bu yaraların fotoğraflarını görebilir miyim?</span></p>

    <p class="duz" xml:lang="tr"><span class="duz1">– Elbette. Ama en baştan başlayalım, ister misiniz? Birlikte sizi ilgilendiren ameliyat tipini belirleyelim, arzu ediyorum.</span></p>

    <p class="duz" xml:lang="tr"><span class="duz1">Anna, bu adamın kendisine, en ufak bir izin bile görülmediği rötuşlu klişeler göstereceğini anladı. Konuşmanın yönünü değiştirdi:</span></p>

    <p class="duz" xml:lang="tr"><span class="duz1">– Peki burun? Burun için ne gibi operasyonlar yapılabiliyor?</span></p>

    <p class="duz" xml:lang="tr"><span class="duz1">Doktorun alnı kırıştı, kuşkulanmıştı. Anna’nın burnu düzgün, dar ve ufaktı. Değişiklik gerektiren bir şey yoktu.</span></p>

    <p class="duz" xml:lang="tr"><span class="duz1">– Burnunuzda da bir değişiklik istiyor musunuz?</span></p>

    <p class="duz" xml:lang="tr"><span class="duz1">– Bütün olasılıkları göz önünde bulundururum. Bu kısımla ilgili neler yapabiliyorsunuz?</span></p>

    <p class="duz" xml:lang="tr"><span class="duz1">– Bu alanda büyük bir ilerleme kaydettik. Kelimenin tam anlamıyla hayallerinizin burnunu yapabiliyoruz. İsterseniz burnunuzun bütün hatlarını birlikte çizerek oluşturabiliriz. Bu konuda bize yardımcı olacak bilgisayar programı...</span></p>

    <p class="duz" xml:lang="tr"><span class="duz1">– Peki cerrahî anlamda, ne tür teknikler kullanıyorsunuz?</span></p>

    <p class="duz" xml:lang="tr"><span class="duz1">Doktor, gömlek yerine giydiği beyaz spencer’in içinde kıpırdandı.</span></p>

    <p class="duz" xml:lang="tr"><span class="duz1">– Bu bölgeyi yumuşattıktan sonra...</span></p>

    <p class="duz" xml:lang="tr"><span class="duz1">– Nasıl? Kıkırdakları kırarak, değil mi?</span></p>

    <p class="duz" xml:lang="tr"><span class="duz1">Bir kez daha gülümsedi, ama artık meraklı gözlerle bakıyordu. Didier Laferrière, Anna’nın niyetini anlamaya çalışıyordu.</span></p>

    <p class="duz" xml:lang="tr"><span class="duz1">– Kuşkusuz oldukça radikal olan bu işlemi uygulamamız gerekir. Ama her şey anestezi altında yapılıyor?</span></p>

    <p class="duz" xml:lang="tr"><span class="duz1">– Sonra, sonra ne yapıyorsunuz?</span></p>

    <p class="duz" xml:lang="tr"><span class="duz1">– Kemikleri ve kıkırdakları kararlaştırdığımız profile göre yerleştiriyoruz. Bir kez daha tekrar ediyorum: her şeyi istediğiniz gibi yapabilirim.</span></p>

    <p class="duz" xml:lang="tr"><span class="duz1">Anna konuşmanın hâkimiyetini bırakmıyordu:</span></p>

    <p class="duz" xml:lang="tr"><span class="duz1">– Bu tür bir operasyon iz bırakır, değil mi?</span></p>

    <p class="duz" xml:lang="tr"><span class="duz1">– Hayır. En ufak bir iz bile kalmaz. Burun deliklerinden içeri aletler sokulur. Deriyle hiçbir temasımız olmaz.</span></p>

    <p class="duz" xml:lang="tr"><span class="duz1">– Peki lifting için, diye sordu. Hangi tekniği kullanıyorsunuz?</span></p>

    <p class="duz" xml:lang="tr"><span class="duz1">– Daima endoskopi. Deriyi ve kasları çok küçük penslerle çekiyoruz.</span></p>

    <p class="duz" xml:lang="tr"><span class="duz1">– Öyleyse bu teknikte de iz kalmıyor değil mi?</span></p>

    <p class="duz" xml:lang="tr"><span class="duz1">– Bir izin gölgesi bile söz konusu değil. Kulak memesinin üstünden giriyoruz. Burası tamamen bu işe müsait bir bölge. (Elini salladı.) Bu yara izi işini unutun: bunların hepsi eskide kaldı.</span></p>

    <p class="duz" xml:lang="tr"><span class="duz1">– Ya liposuccion?</span></p>

    <p class="duz" xml:lang="tr"><span class="duz1">Dider Laferrière kaşlarını çattı:</span></p>

    <p class="duz" xml:lang="tr"><span class="duz1">– Bana yüz demiştiniz?</span></p>

    <p class="duz" xml:lang="tr"><span class="duz1">– Boyun bölgesine de liposuccion yapılıyor, değil mi?</span></p>

    <p class="duz" xml:lang="tr"><span class="duz1">– Evet, doğru. Ayrıca bu en kolay uygulanabilen operasyonlardan biridir.</span></p>

    <p class="duz" xml:lang="tr"><span class="duz1">– İz bırakıyor mu?</span></p>

    <p class="duz" xml:lang="tr"><span class="duz1">Bu soru artık çok fazlaydı. Doktor düşmanca bir tavır takındı:</span></p>

    <p class="duz" xml:lang="tr"><span class="duz1">– Anlamıyorum, sizi ilgilendiren estetik iyileştirmeler mi yoksa yara izleri mi?</span></p>

    <p class="duz" xml:lang="tr"><span class="duz1">Anna soğukkanlılığını yitirdi. Bir an, sanat galerisinde olduğu gibi paniğe kapıldığını hissetti. Bütün vücudunu ateş bastı, boynundan alnına kadar kıpkırmızı olmuş olmalıydı.</span></p>

    <p class="duz" xml:lang="tr"><span class="duz1">Bir şeyler mırıldandı, kelimeleri doğru düzgün bir araya getiremiyordu:</span></p>

    <p class="duz" xml:lang="tr"><span class="duz1">– Özür dilerim. Ben çok korkuyorum. Ben... Ben memnun olacağım... Yani, karar vermeden önce estetik ameliyatlara ait fotoğrafları görmekten memnun olacağım.</span></p>

    <p class="duz" xml:lang="tr"><span class="duz1">Laferrière’in sesi biraz yumuşadı: demli bir çaya konulan bir miktar bal gibi.</span></p>

    <p class="duz" xml:lang="tr"><span class="duz1">– Bu söz konusu bile olamaz. Bunlar çok çarpıcı fotoğraflardır. Biz şu an sadece sonuçlar üzerinde konuşalım, anlıyor musunuz? Gerisi, benim işim.</span></p>

    <p class="duz" xml:lang="tr"><span class="duz1">Anna koltuğun kollarını sıktı. Öyle ya da böyle bu doktordan gerçeği öğrenmeliydi.</span></p>

    <p class="duz" xml:lang="tr"><span class="duz1">– Gözlerimle bana ne yapacağınızı görmeden, asla ameliyat olmayacağım.</span></p>

    <p class="duz" xml:lang="tr"><span class="duz1">Doktor ayağa kalktı, özür belirten bir hareket yaptı.</span></p>

    <p class="duz" xml:lang="tr"><span class="duz1">– Çok üzgünüm. Bu tip bir ameliyata psikolojik olarak hazır olduğunuzu sanmıyorum.</span></p>

    <p class="duz" xml:lang="tr"><span class="duz1">Anna oturduğu yerden kıpırdamadı.</span></p>

    <p class="duz" xml:lang="tr"><span class="duz1">– Sakladığınız şey nedir?</span></p>

    <p class="duz" xml:lang="tr"><span class="duz1">Laferrière donup kaldı.</span></p>

    <p class="duz" xml:lang="tr"><span class="duz1">– Sizden özür diliyorum.</span></p>

    <p class="duz" xml:lang="tr"><span class="duz1">– Size yara izlerinden söz ediyorum. Bana söz konusu bile olmadığını söylüyorsunuz. Size ameliyat fotoğraflarını görmek istediğimi söylüyorum. Reddediyorsunuz. Sakladığınız şey nedir?</span></p>

    <p class="duz" xml:lang="tr"><span class="duz1">Doktor eğildi ve iki yumruğuyla masanın üzerine abandı:</span></p>

    <p class="duz" xml:lang="tr"><span class="duz1">– Günde yirmiden fazla kişiyi ameliyat ediyorum, Hanımefendi. Salpêtrière Hastanesi’nde plastik cerrahî dersi veriyorum. Bu, insanların yüzlerini iyileştirerek onları mutlu etmeye dayanan bir meslektir. Bu mesleğin amacı bisturi yaralarından söz ederek veya kırılmış kemiklerin fotoğraflarını göstererek insanları ruhen travmaya uğratmak değildir. Ne aradığınızı bilmiyorum, ama adresi şaşırdığınızdan eminim.</span></p>

    <p class="duz" xml:lang="tr"><span class="duz1">Anna, doktorun bakışlarını yakaladı:</span></p>

    <p class="duz" xml:lang="tr"><span class="duz1">– Siz bir yalancısınız.</span></p>

    <p class="duz" xml:lang="tr"><span class="duz1">Lafferrière doğruldu, kuşku dolu bir kahkaha attı:</span></p>

    <p class="duz" xml:lang="tr"><span class="duz1">– Ne... ne?</span></p>

    <p class="duz" xml:lang="tr"><span class="duz1">– Çalışmanızı göstermeyi reddediyorsunuz. Elde ettiğiniz sonuçlar hakkında yalan söylüyorsunuz. Sizin bir sihirbaz olduğunuza inanmamı istiyorsunuz, ama bir dolandırıcıdan başka bir şey değilsiniz. Mesleğinizdeki yüzlercesi gibi.</span></p>

    <p class="duz" xml:lang="tr"><span class="duz1">“Dolandırıcı” kelimesi beklenen etkiyi yaptı. Laferrière’in suratı, karanlıkta parlayacak kadar beyazlaştı. Arkasını döndü ve panjurlu bir dolabı açtı. İçinden naylon föylü bir klasör çıkardı ve hışımla masanın üzerine koydu.</span></p>

    <p class="duz" xml:lang="tr"><span class="duz1">– Görmek istediğiniz bu mu?</span></p>

    <p class="duz" xml:lang="tr"><span class="duz1">Klasörü açıp ilk fotoğrafı gösterdi. Bir eldiven gibi ters yüz edilmiş bir yüz, kan dindirici penslerle deri etten ayrılmıştı.</span></p>

    <p class="duz" xml:lang="tr"><span class="duz1">– Yoksa bu mu?</span></p>

    <p class="duz" xml:lang="tr"><span class="duz1">İkinci resmi çıkardı: kıvrılmış dudaklar, bir makas kan içindeki dişetlerini kesiyordu.</span></p>

    <p class="duz" xml:lang="tr"><span class="duz1">– Belki de bu, ha?</span></p>

    <p class="duz" xml:lang="tr"><span class="duz1">Üçüncü fotoğraf: küçük bir çekiçle burun deliklerinden birinin içine çivi çakılıyordu. Anna resme bakmak için kendini zorladı, midesi bulanmıştı.</span></p>

    <p class="duz" xml:lang="tr"><span class="duz1">Bir sonraki fotoğrafta bir bisturi, yuvasından fırlamış gibi duran bir gözün gözkapağını kesiyordu.</span></p>

    <p class="duz" xml:lang="tr"><span class="duz1">Anna kafasını kaldırdı. Doktoru tuzağa düşürmeyi başarmıştı, artık devam etmeye gerek yoktu.</span></p>

    <p class="duz" xml:lang="tr"><span class="duz1">– Bu tip operasyonlar sonucunda hiçbir iz kalmaması imkânsız, dedi.</span></p>

    <p class="duz" xml:lang="tr"><span class="duz1">Laferrière içini çekti. Yeniden dolabını karıştırdı, sonra masanın üzerine ikinci bir klasör koydu. Bitkin bir sesle ilk fotoğrafı yorumladı:</span></p>

    <p class="duz" xml:lang="tr"><span class="duz1">– Bir alın düzgünleştirme operasyonu. Endoskopi yöntemiyle. Ameliyattan dört ay sonra.</span></p>

    <p class="duz" xml:lang="tr"><span class="duz1">Anna dikkatle operasyon geçirmiş yüzü inceledi. Aslında, saç diplerinden aşağıya doğru her biri on beş milimetre uzunluğunda üç çizgi vardı. Doktor sayfayı çevirdi:</span></p>

    <p class="duz" xml:lang="tr"><span class="duz1">– Kemik naklinde kullanılmak üzere yankafa kemiğinden parça alma operasyonu. Müdahaleden iki ay sonra.</span></p>

    <p class="duz" xml:lang="tr"><span class="duz1">Fotoğraf, saçları yeni uzamış bir kafayı gösteriyordu, saçların altından “S” biçimindeki pembemsi yara izi net olarak görünüyordu.</span></p>

    <p class="duz" xml:lang="tr"><span class="duz1">– Saçlar hemen yarayı örter, diye ekledi, zaten bir süre sonra da iz tamamen yok olur.</span></p>

    <p class="duz" xml:lang="tr"><span class="duz1">Sayfayı çevirdi:</span></p>

    <p class="duz" xml:lang="tr"><span class="duz1">– Endoskopi yöntemiyle üçlü lifting. Deri altı dikişi, eriyen iplik. Bir ay sonra, hemen hemen hiçbir iz kalmaz.</span></p>

    <p class="duz" xml:lang="tr"><span class="duz1">Sayfada bir kulağın önden ve profilden iki fotoğrafı yer alıyordu. Anna kulakmemesinin üst kısmında belli belirsiz zikzak biçiminde bir iz gördü.</span></p>

    <p class="duz" xml:lang="tr"><span class="duz1">– Boyun liposuccion’ı, dedi Laferrière, yeni bir fotoğrafı gösterirken. Operasyondan iki buçuk ay sonra. Burada gördüğünüz çizgi kaybolacak. Bu en az iz bırakan bir operasyondur.</span></p>

    <p class="duz" xml:lang="tr"><span class="duz1">Bir sayfa daha çevirdi ve kışkırtıcı, neredeyse sadistçe bir ses tonuyla devam etti:</span></p>

    <p class="duz" xml:lang="tr"><span class="duz1">– Tümünü görmek isterseniz, işte elmacıkkemiği nakli yapılmış bir yüzün skanografisi. Deri altındaki ameliyat izleri asla kaybolmaz...</span></p>

    <p class="duz" xml:lang="tr"><span class="duz1">En etkili resim buydu. Kemikli kısmında vidalar ve ganklar bulunan maviye çalan bir ölü kafası.</span></p>

    <p class="duz" xml:lang="tr"><span class="duz1">Anna klasörü kapattı.</span></p>

    <p class="duz" xml:lang="tr"><span class="duz1">– Size teşekkür ederim. Görmek istediğim kesinlikle buydu.</span></p>

    <p class="duz" xml:lang="tr"><span class="duz1">Doktor masanın çevresini dolaştı, hâlâ bu ziyaretin ardındaki gizemli amacı anlamaya çalışıyordu.</span></p>

    <p class="duz" xml:lang="tr"><span class="duz1">– Ama... ama yani, anlamıyorum, ne istiyorsunuz?</span></p>

    <p class="duz" xml:lang="tr"><span class="duz1">Anna ayağa kalktı ve yumuşak siyah renkli mantosunu giydi. İlk kez gülümsedi:</span></p>

    <p class="duz" xml:lang="tr"><span class="duz1">– Düşünüp karar vermem gerekiyor.</span></p>
  </div>
</body>
</html>