<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>58.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x58">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">58</span></h1>

    <p class="duz" xml:lang="tr"><span class="duz1">İki teğmen bir locanın dip tarafına yerleşmişti bile. Paul, onlara katılmadan önce, elleriyle yüzünü ovuşturdu ve parkasını düzeltti. Olması gerektiği gibi gözükmeli –ne de olsa hiyerarşik bakımdan onların amiriydi– ve geceyi sokakta geçirmiş bir evsize benzememeliydi.</span></p>

    <p class="duz" xml:lang="tr"><span class="duz1">Barın bol ışıklı, dekorasyonu yenilenmiş, sandalye arkalıkları tamamen taklit deri olan –taklit çinko, taklit ahşap, taklit deri– bölümünü geçti. Alışıldık alkol kokuları ve bar tezgâhında yapılan dedikodularıyla, burası boktan küçük bir yerdi; henüz içeride kimse yoktu.</span></p>

    <p class="duz" xml:lang="tr"><span class="duz1">Paul iki polisin tam karşısına oturdu ve neşeli yüzlerini görünce keyfi yerine geldi. Naubrel ile Matkowska belki önemli işler becerebilen polisler değildi, ama gençliklerinin vermiş olduğu heyecana sahiptiler. Paul’ün hiçbir zaman kendi için benimsemediği bir tutumları vardı: gamsız, tasasız, her şeyi hafife alan.</span></p>

    <p class="duz" xml:lang="tr"><span class="duz1">Gece yaptıkları araştırmaların detaylarını anlatmaya başladılar. Paul bir kahve ısmarladıktan sonra onları susturdu.</span></p>

    <p class="duz" xml:lang="tr"><span class="duz1">– Tamam çocuklar. Artık sadede gelin.</span></p>

    <p class="duz" xml:lang="tr"><span class="duz1">İki polis birbirine baktı, sonra Naubrel içinde bir yığın fotokopi bulunan kalın bir dosyayı açtı:</span></p>

    <p class="duz" xml:lang="tr"><span class="duz1">– Kurtlar, her şeyden önce bir siyasî hikâye. 60’lı yıllarda sol fikirler Türkiye’de önemli bir destek bulmuş. Tıpkı Fransa’da olduğu gibi. Buna karşılık, bir tepki olarak aşırı sağda da büyük bir yükselme olmuş. Alpaslan Türkeş adında emekli bir albay bir parti kurmuş: Milliyetçi Hareket Partisi. O ve partisi, kendilerini kızıl tehdide karşı bir kalkan olarak göstermişler. Matkowska araya girdi:</span></p>

    <p class="duz" xml:lang="tr"><span class="duz1">– Bu partinin ideolojisini benimseyenler tarafından gençlere yönelik dernekler kurulmuş. Önce fakültelerde, sonra kırsal kesimde faaliyetlere başlamışlar. Bu derneklere katılan gençler kendilerine “Ülkücüler” veya “Bozkurtlar” demişler. (Yeniden notlarına baktı.)</span></p>

    <p class="duz" xml:lang="tr"><span class="duz1">Tüm bu bilgiler Schiffer’in anlattıklarını doğruluyordu.</span></p>

    <p class="duz" xml:lang="tr"><span class="duz1">– 70’li yıllarda, diye devam etti Naubrel, sağ-sol çatışması önüne geçilemez bir hal almış. Önce bazı sol fraksiyonlar, ardından da aşırı sağcılar silahlanmış. Kimi solcu militanlar Filistin kamplarına giderken, Anadolu’nun bazı bölgelerinde aşırı sağcılar tarafından eğitim kampları açılmış. Ülkücü gençler buralarda ideolojik eğitimin yanı sıra dövüş sanatlarını ve silah kullanmayı da öğrenmiş.</span></p>

    <p class="duz" xml:lang="tr"><span class="duz1">Matkowska yeni, bazı kâğıtlara hızla bir göz attı:</span></p>

    <p class="duz" xml:lang="tr"><span class="duz1">– 77’den itibaren eylemler en üst seviyesine çıkmış: bombalamalar, halka açık yerlerin otomatik silahlarla taranması, ünlü kişilerin öldürülmesi... Hem sağdan hem soldan. Gerçek bir iç savaş... 70’li yılların sonunda Türkiye’de günde on beş-yirmi kişi öldürülüyormuş. Tam bir terör ortamı.</span></p>

    <p class="duz" xml:lang="tr"><span class="duz1">Paul araya girdi:</span></p>

    <p class="duz" xml:lang="tr"><span class="duz1">– Peki hükûmet? Polis? Ordu?</span></p>

    <p class="duz" xml:lang="tr"><span class="duz1">Naubrel gülümsedi:</span></p>

    <p class="duz" xml:lang="tr"><span class="duz1">– Haklı olarak, askerler müdahale etmek için gerekli ortamın oluşmasını beklediler. 1980’de bir darbe yaptılar. Net ve kusursuz bir darbe. İki taraftan da teröristler tutuklandı. Bozkurtlar bunu kendilerine yapılmış bir ihanet olarak algıladı: komünistlere karşı savaşmışlardı, ama şimdi ülkeyi yönetenler onları hapse tıkıyordu... O dönemde Türkeş şöyle demişti: “Ben hapisteyim, ama fikirlerim iktidarda.” Ama bir süre sonra Bozkurtlar serbest bırakıldı. Türkeş yavaş yavaş eski siyasî faaliyetlerine döndü. Onun izinden giden bazı Bozkurtlar da farklı bir tutum takındı. Milletvekili, parlamenter oldular. Ama başkaları da vardı: şiddetten ve fanatizmden başka bir şey bilmeyen, kamplarda eğitilmiş, 80 öncesinde birçok eyleme katılmış gençler.</span></p>

    <p class="duz" xml:lang="tr"><span class="duz1">– Yani, diye ekledi Matkowska, öksüz kalmışlardı. Sağ iktidardaydı ve artık onlara ihtiyacı yoktu. Türkeş bile onlara sırtını döndü, yeniden saygınlık kazanmakla meşguldü. Hapisten çıktıktan sonra ne yapacaklardı?</span></p>

    <p class="duz" xml:lang="tr"><span class="duz1">Naubrel elindeki kahve fincanını bıraktı ve soruyu cevapladı. Bu ikili anlatım konusunda başarılıydılar.</span></p>

    <p class="duz" xml:lang="tr"><span class="duz1">– İçlerinden kimileri, para karşılığı karanlık işlere bulaştılar. Silah kullanmayı biliyorlardı, deneyimliydiler. En yüksek fiyatı veren için, devlet veya mafya, çalışmaya başladılar. Temas kurduğumuz Türk gazetecilere göre bu bir sır değil; bu gazetecilerin çoğu bazı aşırı sağcıların MİT ve Türk istahbarat servisleri tarafından Ermeni ve Kürt terör örgütlerinin liderlerini ortadan kaldırmakta kullanıldığını ileri sürdü. Ama daha çok bu kişilerden mafya yararlandı. Borç tahsil etme, haraç ve daha bir sürü hizmet... 80’lerin ortalarında Türkiye’de gelişmeye başlayan uyuşturucu trafiğini kontrol altına aldılar. Kimi kez kendi mafya teşkilatlarını kurdular ve yeraltı dünyasında söz sahibi oldular. Diğer klasik suç örgütleriyle mukayese edildiğinde, ellerinde çok önemli bir koz vardı: iktidarla ve özellikle de polisle sıkı ilişkilerini sürdürüyorlardı. Son yıllarda Türkiye’de skandallar patlak verdi, mafya, devlet ve bir zamanların milliyetçileri arasındaki ilişki ortaya çıktı.</span></p>

    <p class="duz" xml:lang="tr"><span class="duz1">Paul düşünüyordu. Tüm bu anlattıkları ona çok uzak, çok muğlak geliyordu. “Mafya” kelimesi bile onun için bir İspanyol lokantasının adı gibiydi. Açgözlü insanlar, komplolar, yasadışı şebekeler... Tüm bunların anlamı neydi? Bu anlatılanlar ile aradığı katiller ve hedef kadın arasında bir bağ kuramıyordu. Elle tutulur ne bir yüz ne de bir isim vardı.</span></p>

    <p class="duz" xml:lang="tr"><span class="duz1">Paul’ün düşüncelerini okumuş gibi Naubrel kibirli bir kahkaha attı.</span></p>

    <p class="duz" xml:lang="tr"><span class="duz1">– Ve şimdi de, biraz fotoğraflara bakalım!</span></p>

    <p class="duz" xml:lang="tr"><span class="duz1">Kahve fincanlarını kenara çekti ve elini bir zarfın içine daldırdı:</span></p>

    <p class="duz" xml:lang="tr"><span class="duz1">– İnternetten, Türkiye’nin en büyük gazetelerinden birinin,</span> <span class="italik">Milliyet</span><span class="duz1">’in fotoğraf arşivine girdik. Ve bunları bulduk.</span></p>

    <p class="duz" xml:lang="tr"><span class="duz1">Paul ilk fotoğrafı eline aldı:</span></p>

    <p class="duz" xml:lang="tr"><span class="duz1">– Nedir bu?</span></p>

    <p class="duz" xml:lang="tr"><span class="duz1">– Alpaslan Türkeş’in cenaze merasimi. “Yaşlı kurt” 1997 nisanında öldü. Seksen yaşındaydı. Gerçek bir millî olay.</span></p>

    <p class="duz" xml:lang="tr"><span class="duz1">Paul gözlerine inanamadı: cenaze törenine binlerce Türk katılmıştı. Fotoğrafın altındaki İngilizce yazıda şunlar yazıyordu: “On bin polisin koruduğu dört kilometre uzunluğunda bir kortej.”</span></p>

    <p class="duz" xml:lang="tr"><span class="duz1">Hem kaygı verici hem de muhteşem bir görüntüydü. Ankara’daki büyük caminin önünde cenaze alayının etrafına toplanan kalabalık gibi karanlıktı. Lapa lapa yağan kar gibi bembeyazdı. Kortejde yer alan bazı kişilerin taşıdığı Türk bayrağı gibi kırmızıydı...</span></p>

    <p class="duz" xml:lang="tr"><span class="duz1">Daha sonraki fotoğraflar, kortejin ön sıralarında bulunanları gösteriyordu. Eski başbakanlardan Tansu Çiller’i hemen tanıdı, başka önemli Türk siyasetçiler de cenazeye katılmıştı. Komşu ülkelerden de gelenler vardı, özellikle Orta Asya’dan gelenler, takkeleri ve altın işlemeli bol kaftanlarıyla geleneksel kıyafetlerini giymişti.</span></p>

    <p class="duz" xml:lang="tr"><span class="duz1">Birden Paul’ün aklına bir fikir geldi. Türk mafya aileleri de bu törene katılmış olmalıydı... İstanbul aileleri ve Anadolu’nun başka yerlerinden gelen aileler bu önemli siyasî şahsiyete saygılarını son bir kez daha sunmak istemişlerdi. Belki de kendi davasında ipin ucunu elinde tutanlar bile bu törene katılmıştı. Sema Gökalp’ın peşine katillerini salan adam bile.</span></p>

    <p class="duz" xml:lang="tr"><span class="duz1">Kalabalık arasından bazı detayları gösteren diğer fotoğraflara da hızla baktı. Kırmızı bayrakların çoğunda Türk bayrağındaki gibi tek bir hilal yerine üçgen olarak yerleştirilmiş üç hilal vardı. Ayrıca afişlerde üç hilal altında uluyan bir kurt resmi dikkati çekiyordu.</span></p>

    <p class="duz" xml:lang="tr"><span class="duz1">Paul bir an için, taştan savaşçılardan oluşan, ilkel değerleri, içrek sembolleri olan bir ordunun resmi geçidini seyrediyormuş gibi bir hisse kapıldı. Sıradan bir siyasî partiden çok Bozkurtlar, atadan kalma değerleri ön planda tutan kendi içine kapalı bir topluluk, gizemli bir tür kabile gibiydi.</span></p>

    <p class="duz" xml:lang="tr"><span class="duz1">Son fotoğraflarda gördüğü bir ayrıntı onu şaşırttı; militanlar, düşündüğü gibi, cenaze geçerken sıkılı yumruklarını havaya kaldırmıyordu. İki parmakları yukarıda değişik bir selamları vardı. Bu gizemli işareti yapan, gözyaşlarına boğulmuş bir kadına dikkatle baktı.</span></p>

    <p class="duz" xml:lang="tr"><span class="duz1">Fotoğrafı iyice yaklaştırınca, bu kadının işaretparmağı ile serçeparmağını havaya kaldırdığını, başparmağıyla kalan diğer iki parmağını bir çimdik oluşturur gibi bir araya getirdiğini gördü. Yüksek sesle sordu:</span></p>

    <p class="duz" xml:lang="tr"><span class="duz1">– Bu işaretin anlamı nedir?</span></p>

    <p class="duz" xml:lang="tr"><span class="duz1">– Bilmiyorum, diye cevap verdi Matkowska. Hepsi bu işareti yapıyor. Büyük bir ihtimalle bir tür selamlaşma olmalı.</span></p>

    <p class="duz" xml:lang="tr"><span class="duz1">Birden, her şeyi anladı.</span></p>

    <p class="duz" xml:lang="tr"><span class="duz1">Naubrel ve Matkowska’ya aynı işareti o da yaptı.</span></p>

    <p class="duz" xml:lang="tr"><span class="duz1">– Allah aşkına, dedi heyecanla, bunun ne ifade ettiğini anlamıyor musunuz?</span></p>

    <p class="duz" xml:lang="tr"><span class="duz1">Paul elini profilden onlara doğru çevirdi, bir hayvan suratını andırıyordu.</span></p>

    <p class="duz" xml:lang="tr"><span class="duz1">– İyi bakın.</span></p>

    <p class="duz" xml:lang="tr"><span class="duz1">– Kahretsin, dedi Naubrel. Bu bir kurt. Bir kurt başı.</span></p>
  </div>
</body>
</html>