<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>EPILOG.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="epilog">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">Epilog</span></h1>

    <p class="duz" xml:lang="tr"><span class="duz1">Nisan ayının sonunda, Doğu Anadolu’da, yükseklerdeki karlar erimeye başlar ve Toroslar’ın en tepesine, Nemrut Dağı’na kadar ulaşmayı sağlayan yol açılır. Turistik geziler henüz başlamamıştır ve sit alanı ıssızlığını hâlâ korumaktadır.</span></p>

    <p class="duz" xml:lang="tr"><span class="duz1">Her görevin sonunda, adam taştan tanrıların yanına gitmek için hep bu zamanı bekliyordu.</span></p>

    <p class="duz" xml:lang="tr"><span class="duz1">Bir önceki gün, 26 nisanda, İstanbul’dan uçağa binmiş ve öğleden sonra Adana’ya inmişti. Birkaç saat havalimanının yakınındaki bir otelde dinlendikten sonra, kiraladığı bir arabayla, geceyarısı yola çıkmıştı.</span></p>

    <p class="duz" xml:lang="tr"><span class="duz1">Şimdi doğuya doğru, Adıyaman yönünde yol alıyordu, yaklaşık dört yüz kilometrelik bir yolu vardı. Çevresinde geniş otlaklar, uçsuz bucaksız ovalar uzanıyordu. Karanlıkta hafif hafif kımıldayan yumuşak dalgalardı sanki. Bu dalgalanmalar, saflığın, duruluğun ilk evresi, ilk aşamasıydı. Gençliğinde Eski Türkçe olarak yazdığı bir şiirin ilk mısrası geldi aklına:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Yeşil denizlerde dolaştım...</span></p>

    <p class="duz-ilk-paragraf" xml:lang="tr"><span class="duz1">Saat 6.30’da, Gaziantep’i geçtikten sonra manzara değişti. Şafak sökmeye, Toroslar görünmeye başlamıştı. Yeşilin farklı tonlarındaki tarlalar yerini taşlı, çorak bir araziye bırakıyordu. Kızıl renkli, çıplak tepeler, sarp kayalar yükseliyordu. Uzaktan, kurumuş ayçiçeklerini andıran kraterler gözüküyordu.</span></p>

    <p class="duz" xml:lang="tr"><span class="duz1">Bu manzara karşısında, sıradan bir yolcu daima bir korkuya kapılır, nedensiz bir tedirginlik duyardı. Ama o, tam tersine, şafağın mavisinden çok daha güçlü, çok daha gerçekçi olan bu toprak rengi ve sarı tonlarını seviyordu. Orada kendi izlerini buluyordu. Bir demirci gibi onun bedenine şekil veren bu çoraklıktı. Saflığın, duruluğun ikinci aşamasıydı bu.</span></p>

    <p class="duz" xml:lang="tr"><span class="duz1">Şiirin devamını hatırladı:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Yeşil denizlerde dolaştım,</span></p>

    <p class="alinti-son-paragraf" xml:lang="tr"><span class="dar-paragraf-duz">Taş duvarları, karanlık gözçukurlarını kucakladım...</span></p>

    <p class="duz" xml:lang="tr"><span class="duz1">Adıyaman’da durduğunda, güneş yeni yeni kendini hissettirmeye başlamıştı. Şehirdeki benzin istasyonunda, görevli ön camı temizlerken o depoyu doldurdu. Dağın yamaçlarına serpiştirilmiş bronz tonlarındaki evleri uzun uzun seyretti.</span></p>

    <p class="duz" xml:lang="tr"><span class="duz1">Ana cadde üzerinde yer alan Matak depolarını, işlenmek, konserve edilmek, sonra da ihraç edilmek için stoklanmış tonlarca meyvenin bulunduğu “kendi” depolarını gördü. Ama en ufak bir gurur duymadı. Bu tür sıradan tutkuları hiç olmamıştı. Buna karşılık dağa bu kadar yakın olmak, terasların yakınlarda bir yerde olması onu heyecanlandırıyordu...</span></p>

    <p class="duz" xml:lang="tr"><span class="duz1">Beş kilometre sonra, ana yoldan ayrıldı. Artık ne asfalt ne de yol tabelası vardı. Bulutlara kadar yılankavi bir biçimde uzanan, dağın içine oyulmuş bir patikadaydı. Artık doğduğu topraklara ulaşmıştı. Erguvan kırmızısı küçük tepeler, dikenli bitkiler, gri-siyah koyunlara rastlıyordu yol boyunca.</span></p>

    <p class="duz" xml:lang="tr"><span class="duz1">Kendi köyünü geçti. Başörtülü kadınlarla karşılaştı. Yüzleri bakır rengi kadınlarla. Annesi gibi geleneklerine ve dinine gönülden bağlı kaya gibi sert, ancak ürkek ve çekingen kadınlarla. Belki bu kadınların arasında kendi ailesinden kadınlar da vardı...</span></p>

    <p class="duz" xml:lang="tr"><span class="duz1">Biraz daha yukarıda, kepeneklerinin içine büzülmüş çobanlara rastladı. Yirmi beş yıl önce onların yerinde kendisinin oturduğunu düşündü. Palto yerine giydiği kalın yünden örülmüş kazağını hatırladı; kolları çok uzundu, ama her geçen sene geliştikçe kazağın kolları biraz daha kısalıyordu. Bu kazak onun takvimiydi bir anlamda.</span></p>

    <p class="duz" xml:lang="tr"><span class="duz1">Heyecandan parmak uçlarına kadar titriyordu. Babasının darbelerinden korumaya çalıştığı dazlak kafası geliyordu aklına. Koyunları otlatmadan dönerken büyük sepetlere doldurulmuş kuruyemişleri okşar gibi elleyişini; sonbaharda topladığı cevizlerin yeşil kabuklarının bütün kış boyunca avuçlarında bıraktığı lekeyi hatırlıyordu.</span></p>

    <p class="duz" xml:lang="tr"><span class="duz1">Şimdi bir sis bulutunun içine giriyordu.</span></p>

    <p class="duz" xml:lang="tr"><span class="duz1">Etrafındaki her şey beyaz, pamuksu ve nemli bir görünüm almıştı. Bulutların arasındaydı. Yol kenarlarında karlar vardı. Kum gibi, parlak ve pembe renkli farklı bir kar.</span></p>

    <p class="duz" xml:lang="tr"><span class="duz1">Yolun kalan son kısmını tırmanmadan önce lastiklerine zincir taktı, sonra yeniden yola devam etti. Yaklaşık bir saat kadar sarsılarak ilerledi. Kar yığınları gitgide daha parlak bir hal alıyordu. Saf ve duru yolun son aşamasıydı burası.</span></p>

    <p class="alinti-ilk-paragraf" xml:lang="tr"><span class="dar-paragraf-duz">Kar kaplı yamaçları okşadım,</span></p>

    <p class="alinti" xml:lang="tr"><span class="dar-paragraf-duz">pembe renkli kum gibi serpiştirilmiş,</span></p>

    <p class="alinti-son-paragraf" xml:lang="tr"><span class="dar-paragraf-duz">kadın bedenleri gibi şişmiş...</span></p>

    <p class="duz" xml:lang="tr"><span class="duz1">Sonunda, büyük kayanın dibindeki park alanını gördü. Ama üzerinde yer alan ve bir sis örtüsüyle kaplı dağın zirvesi görülmüyordu.</span></p>

    <p class="duz" xml:lang="tr"><span class="duz1">Arabadan çıktı ve hayranlıkla çevresine baktı. Karın sessizliği bir kristal bloku gibi etrafa çökmüştü.</span></p>

    <p class="duz" xml:lang="tr"><span class="duz1">Buz gibi soğuk havayı ciğerlerine teneffüs etti. Bulunduğu yerin yükseliği iki bin metreden fazlaydı. Daha tırmanacak üç yüz metre vardı. Güç toplamak için iki çikolata yedi, sonra elleri cebinde yürümeye başladı.</span></p>

    <p class="duz" xml:lang="tr"><span class="duz1">Mayıs ayına kadar kapalı olan bekçi kulübelerinin bulunduğu yeri geçti, sonra kar tabakasının altından zorlukla görülen taşlardan oluşan yolu izlemeye başladı. Tırmanış gitgide zorlaşıyordu. Dik yamaca yaklaşmamak için biraz dolambaçlı bir yol izlemek zorundaydı. Yan yan ilerliyor, sol tarafındaki yamaçtan uzak duruyor, kayıp boşluğa uçmamak için büyük çaba harcıyordu. Ayaklarının altında karlar gıcırdıyordu.</span></p>

    <p class="duz" xml:lang="tr"><span class="duz1">Soluk soluğa kalmıştı. Vücudunun güçten düştüğünü, ama zihninin hâlâ uyanık olduğunu hissediyordu. Birinci terasa ulaştı –doğu tarafındakine– ama fazla oyalanmadı. Buradaki heykeller çok aşınmıştı. Sadece soluklanacak kadar bir süre “ateş sunağı”nın üstünde durdu: burası Toroslar’ı yüz seksen derecelik bir açıyla seyretme imkânı veren bronz yeşili taş bir platformdu.</span></p>

    <p class="duz" xml:lang="tr"><span class="duz1">Güneş, nihayet manzaraya şükran borcunu ödemeye başlamıştı. Vadinin dibinde, kırmızı lekeler, sarı haleler ve zümrüt yeşili boğazlar uzanıyor, eski krallıklardan kalma harabelerle dolu ovalar görülüyordu. Güneş ışığı dağın kraterlerine vuruyor, beyaz, titrek kar birikintilerini ağır ağır eritiyordu. Diğer taraflardaki karlar sanki çoktan buharlaşmaya, milyarlarca küçük pul halinde tozlaşıp uçuşmaya başlamıştı. Öte yandan güneş bulutlarla oyun oynuyordu, bir yüzdeki ifadeler gibi dağların tepeleri kâh gölgeleniyor kâh ışıklanıyordu.</span></p>

    <p class="duz" xml:lang="tr"><span class="duz1">Sözle anlatılamaz bir heyecan dalgası sardı tüm vücudunu. Bu toprakların “kendi” toprakları olduğunu ve kendisinin de bu güzelliğe, bu sonsuzluğa ait olduğunu biliyordu. Ufukta bir an dörnala ilerlemekte olan atalarının ordusunu görür gibi oldu; Anadolu’ya güç ve uygarlık getirmiş Türkleri.</span></p>

    <p class="duz" xml:lang="tr"><span class="duz1">Biraz daha dikkatle baktığında, onların ne insan ne de at olduğunu anladı, sadece kurtlardı ufukta gördüğü. Gümüş renkli kurtlardan oluşan bir sürü, topraktan yansıyan ışıkla karışıyordu. Kusursuz savaşçılar oluşturmak için ölümlülerle birleşmeye hazır, çok güzel kurtlar...</span></p>

    <p class="duz" xml:lang="tr"><span class="duz1">Yoluna devam etti, doğu yamacına doğru. Kar kimi yerlerde çok kalın, kimi yerlerde ise oldukça inceydi; ama hep yumuşaktı. Dönüp arkasına baktı, kendi ayak izlerine doğru; sanki sessizliğin içinde çözümlenmeyi bekleyen gizemli bir yazıydı bu izler.</span></p>

    <p class="duz" xml:lang="tr"><span class="duz1">Sonunda, taştan baş heykellerinin bulunduğu terasa ulaştı.</span></p>

    <p class="duz" xml:lang="tr"><span class="duz1">Beş taneydi. Her biri iki metre yüksekliğinde dev başlar. Başlangıçta bu başlar, bir tümülüsün tepesindeki dev heykellerin üstündeydi, ama çağlar boyunca yaşanan depremlerle hepsi devrilmişti. İnsanlar tarafından yerleştirilmişti tümü, sanki bir zamanlar omuzlarıyla dağa destek veren güçlü kuvvetli insanlar.</span></p>

    <p class="duz" xml:lang="tr"><span class="duz1">Tam ortada, hem Eski Yunan hem de Pers, melez tanrıların arasında ölmek isteyen Kommagene Kralı I. Antiohos’un heykeli yer alıyordu. İki yanında tanrıların tanrısı, yıldırımdan ve ateşten oluşan Zeus-Ahuramazda ile boğaların kanlarında insanları kutsayan Apollon-Mitra, başında başak ve meyveden oluşan taç bulunan krallığın bereket tanrıçası Tihe...</span></p>

    <p class="duz" xml:lang="tr"><span class="duz1">Güçlerine rağmen, bu yüzlerde dingin bir gençlik ifadesi vardı... İri, beyaz gözleri sanki hayallere dalıp gitmişti. Tapınağın bekçileri, aşınan üzerleri karla örtülmüş hayvanlar kralı Aslan ile göklerin hâkimi Kartal da, bu hoşgörü dolu kortejdeki yerlerini almıştı.</span></p>

    <p class="duz" xml:lang="tr"><span class="duz1">Henüz vakti gelmemişti; sis hâlâ çok yoğundu beklediği olayın gerçekleşmesi için. Atkısını biraz daha sıktı ve bu anıt mezarı inşa eden hükümdarı düşünmeye başladı. I. Antiohos Epifanes. Hükümdarlık dönemi o kadar müreffeh olmuştu ki kendini çok şanslı addetti, hatta bir tanrı olduğunu iddia ederek, kendini bu kutsal dağın tepesine gömdürttü.</span></p>

    <p class="duz" xml:lang="tr"><span class="duz1">İsmail Kutsi, o da kendini bir tanrı olarak görüyor, insanların yaşamasının ve ölmesinin kendi elinde olduğuna inanıyordu: Ama en önemli şeyi unutmuştu; sadece dava için bir araç, Turan’a giden yolda bir halkaydı. Tüm bunları göz ardı ederek, hem kendisine hem de Kurtlar’a ihanet etmişti. Bir zamanlar savunduğu ilkeleri hiçe saymıştı. Yozlaşmış, güçsüz bir adam olup çıkmıştı. İşte bu yüzden Sema onu öldürebilmişti.</span></p>

    <p class="duz" xml:lang="tr"><span class="duz1">Sema. Dudakları acıyla kavruldu. Onu ortadan kaldırmayı başarmış, ama yine de zafer kazanamamıştı. Tüm bu av bir başarısızlıktan başka bir şey değildi, kurbanını, atalarının kurallarına uygun olarak onlara sunmak ancak onurunu kurtarabilirdi. Onun kalbini Nemrut Dağı’nın taş tanrılarına adamıştı; bu tanrıları, onların yüz hatlarını kurbanlarının suratlarına yontarak saygı göstermişti hep onlara.</span></p>

    <p class="duz" xml:lang="tr"><span class="duz1">Sis dağılıyordu.</span></p>

    <p class="duz" xml:lang="tr"><span class="duz1">Karın üzerine diz çöktü ve bekledi.</span></p>

    <p class="duz" xml:lang="tr"><span class="duz1">Birkaç saniye içinde sis kalkacak ve son bir kez dev başları sarmalayacak, kendi hafifliğiyle onları alıp götürecek, hareketliliğiyle onları cezbedecek; onlara hayat verecekti. Yüzler netliliğini, çizgilerini kaybedecek, sonra da karın üzerinde dalgalanmaya başlayacaktı. Bu durumda bir ormanı düşünmemek imkânsızdı. Onları ilerlerken görmemek imkânsızdı. İlk heykel Antiohos, sonra Tihe ve ardından da diğer Ölümsüzler, buzdan yükselen buharla sarmalanan, okşanan ve dumana boğulan heykeller. Sonunda dudakları aralanacak ve sözcükler dökülecekti.</span></p>

    <p class="duz" xml:lang="tr"><span class="duz1">Çocukken sık sık bu mucizeye tanık olmuştu. Onların mırıldanmalarını hep duymuş, onların konuştukları dili daima anlamıştı. Burada, bu dağın eteklerinde doğmamış olanlar için anlaşılmaz, tuhaf bir şeydi bu.</span></p>

    <p class="duz" xml:lang="tr"><span class="duz1">Gözlerini kapattı.</span></p>

    <p class="duz" xml:lang="tr"><span class="duz1">Dev heykellerin ona bağışlayıcılığını bahşetmesi için dua ediyordu. Ayrıca tanrılardan bir yanıt da bekliyordu. Onun geleceğini belirleyecek sözler arasından gelecek sözcükler. Bu taştan akıl hocaları ona bugün bir şeyler fısıldayacak mıydı?</span></p>

    <p class="duz" xml:lang="tr"><span class="duz1">– Kımıldama.</span></p>

    <p class="duz" xml:lang="tr"><span class="duz1">Adam bir anda donup kaldı. Önce bunun bir halüsinasyon olduğunu sandı, ama şakağında bir silahın namlusunun soğukluğunu hissetti. Ses Fransızca olarak yineledi:</span></p>

    <p class="duz" xml:lang="tr"><span class="duz1">– Kımıldama.</span></p>

    <p class="duz" xml:lang="tr"><span class="duz1">Bir kadın sesiydi.</span></p>

    <p class="duz" xml:lang="tr"><span class="duz1">Kafasını çevirdi ve üzerinde bir parka ile siyah renkli dar bir pantolon bulunan uzun boylu bir siluet gördü. Siyah saçları, beresinin altından omuzlarına dökülüyordu.</span></p>

    <p class="duz" xml:lang="tr"><span class="duz1">Şaşırmıştı. Bu kadın onu buraya kadar nasıl izlemiş olabilirdi?</span></p>

    <p class="duz" xml:lang="tr"><span class="duz1">– Kimsin sen? diye sordu, Fransızca olarak.</span></p>

    <p class="duz" xml:lang="tr"><span class="duz1">– Adımın bir önemi yok.</span></p>

    <p class="duz" xml:lang="tr"><span class="duz1">– Seni kim yolladı?</span></p>

    <p class="duz" xml:lang="tr"><span class="duz1">– Sema.</span></p>

    <p class="duz" xml:lang="tr"><span class="duz1">– Sema öldü.</span></p>

    <p class="duz" xml:lang="tr"><span class="duz1">Kendi hac yerinin mahremiyetine bu şekilde tecavüz edilmesini kabullenemiyordu. Kadın devam etti:</span></p>

    <p class="duz" xml:lang="tr"><span class="duz1">– Ben, Paris’te hep onun yanında olan kadınım. Polisten kaçmasını, belleğine yeniden kavuşmasını, sizinle hesaplaşması için Türkiye’ye gelmesini sağlayan kadın.</span></p>

    <p class="duz" xml:lang="tr"><span class="duz1">Adam kafasını salladı. Evet, en baştan beri, bu hikâyede eksik bir halka vardı. Sema, bu kadar uzun süre kaçamazdı; yardım almış olmalıydı. Dilinin ucuna gelen bir soruyu sormaktan çekinmedi:</span></p>

    <p class="duz" xml:lang="tr"><span class="duz1">– Uyuşturucu, o nerede?</span></p>

    <p class="duz" xml:lang="tr"><span class="duz1">– Bir mezarlıkta. Ölülerin küllerinin konduğu urnaların içinde. “Gri tozların arasında bir miktar beyaz toz...”</span></p>

    <p class="duz" xml:lang="tr"><span class="duz1">Adam yeniden kafasını salladı. Sema’nın alaycı tavırlarını gayet iyi biliyordu, hep bir oyun gibi bakmıştı.</span></p>

    <p class="duz" xml:lang="tr"><span class="duz1">– Beni nasıl buldun?</span></p>

    <p class="duz" xml:lang="tr"><span class="duz1">– Sema bana bir mektup yazmıştı. Orada her şeyi anlatmış. Kökenini. Eğitimini. Uzmanlık alanını. Bana eski dostlarının –bugünkü düşmanlarının– adlarını da vermiş.</span></p>

    <p class="duz" xml:lang="tr"><span class="duz1">Kadının konuşmasındaki farklı vurgu, son heceleri söyleyişindeki tuhaflık dikkatini çekti. Bir an heykellerin beyaz gözlerine baktı, henüz uyanmamışlardı.</span></p>

    <p class="duz" xml:lang="tr"><span class="duz1">– Neden bu işe karıştın? diye sordu. Hikâye sona erdi. Senin için de.</span></p>

    <p class="duz" xml:lang="tr"><span class="duz1">– Çok geç geldim, bu doğru. Ama hâlâ Sema için yapacak bir şeyler var.</span></p>

    <p class="duz" xml:lang="tr"><span class="duz1">– Ne?</span></p>

    <p class="duz" xml:lang="tr"><span class="duz1">– Senin korkunç emellerine engel olmak.</span></p>

    <p class="duz" xml:lang="tr"><span class="duz1">Adam gülümsedi ve kendine çevrilmiş namluya rağmen ona arzulu gözlerle baktı. Çok esmer, çok güzel, uzun boylu bir kadındı. Solgun, hafif çökmüş yüzünde kırışıklıklar vardı, ama bu izler güzelliğini azaltmak yerine onu daha çekici kılıyordu. Bu görüntü karşısında nefesi kesilir gibi oldu. Konuşan yeniden kadın oldu:</span></p>

    <p class="duz" xml:lang="tr"><span class="duz1">– Üç kadının öldürülmesiyle ilgili olarak Paris gazetelerinde çıkan yazıları okudum. Senin bu kadınların yüzlerinde ve bedenlerinde açtığın yaraları inceledim. Ben psikiyatrım. Senin bu takıntıların, kadınlara olan öfken hakkında çok karmaşık tıbbî terimler söyleyebilirim. Ama neye faydası olur ki?</span></p>

    <p class="duz" xml:lang="tr"><span class="duz1">Adam, kadının onu öldürmeye geldiğini anlamıştı, sırf onu öldürmek için buraya kadar izini sürmüştü. Bir kadının elinden ölmek; işte bu imkânsızdı. Bütün dikkatini taş kafalarda yoğunlaştırdı. Güneş ışıkları yakında onlara hayat verecekti. Bu taş devler ona nasıl davranması gerektiğini fısıldayacak mıydı?</span></p>

    <p class="duz" xml:lang="tr"><span class="duz1">– Ve beni buraya kadar izledin, öyle mi? diye sordu, zaman kazanmak için.</span></p>

    <p class="duz" xml:lang="tr"><span class="duz1">– İstanbul’da, şirketinin merkezini bulmakta zorlanmadım. Er veya geç buraya geleceğini biliyordum, hakkında çıkartılan tutuklama tezkeresine ve içinde bulunduğun duruma rağmen. Korumalarınla çevrili bir halde ortaya çıktığında, artık seni gözden kaçıramazdım. Günlerce seni izledim, gözlemledim. Ve sana yaklaşmak için en ufak bir şansım olmadığını anladım ve seni beklemediğin bir anda yakalamak için de...</span></p>

    <p class="duz" xml:lang="tr"><span class="duz1">Sözlerindeki tuhaf kararlılık dikkati çekiyordu. Demek onun için bu kadar önemliydi. Kadına bir kere daha baktı. Nefesinden çıkan buharın arasından, başka bir ayrıntı dikkatini çekti. Soğuktan hafifçe morarmış kıpkırmızı dudakları. Birden bu renk, kadınlara olan öfkesini daha da şiddetlendirdi. Diğerleri gibi o da bir fahişeydi. Kendinden emin, günaha eğilimli bir kadın...</span></p>

    <p class="duz" xml:lang="tr"><span class="duz1">– Ama bir gün mucize gerçekleşti, diye devam etti kadın. Bir sabah, saklandığın yerden çıktın. Yalnızdın. Havalimanına gittin... Senin yaptığını yapmaktan, Adana için bilet almaktan başka çarem yoktu. Yasadışı laboratuvarlarını veya bir eğitim kampını ziyarete gittiğini düşünüyordum. Ama neden yalnız gidiyordun? Ailen aklıma geldi. Ama bu senin tarzın değildi. Senin tek bir ailen vardı, o da bir kurt sürüsüydü. Öyleyse nereye gidiyordun? Sema, mektubunda seni Doğu’dan, Adıyaman bölgesinden gelmiş, takıntı derecesinde arkeolojiyle ilgilenen bir avcı olarak tanımlıyordu. Uçuş saatini beklerken, bazı haritalar ve gezi rehberleri satın aldım. Nemrut Dağı sit alanını ve heykelleri gördüm. Heykellerin yüzlerindeki çatlaklar, kırıklar bana parçalanmış, doğranmış yüzleri hatırlattı. Bu heykellerin sana model oluşturduğunu anladım. Çılgınlığını hayata geçirmeyi sağlayan bir model. Bu ulaşılması güç tapınağa kendini toparlamaya gidiyordun. Deliliğinle yüz yüze gelmeye.</span></p>

    <p class="duz" xml:lang="tr"><span class="duz1">Adam sakinleşmişti. Evet, her geçen dakika bu kadının azmine hayran oluyordu. Onu kendi toprağında takip etmeyi başarmıştı. Hac bölgesine kadar gelmiş, onu faka bastırmıştı. Belki de onu öldürmeye layık tek insandı...</span></p>

    <p class="duz" xml:lang="tr"><span class="duz1">Yeniden heykellere baktı. Şimdi beyazlıkları güneşin altında parlıyordu. Ona hiç bu kadar güçlü –aynı zamanda da uzak– görünmemişlerdi. Suskunlukları bir onaylamaydı. Kaybetmişti; artık onlara layık değildi.</span></p>

    <p class="duz" xml:lang="tr"><span class="duz1">Derin bir nefes aldı ve başıyla heykelleri işaret etti:</span></p>

    <p class="duz" xml:lang="tr"><span class="duz1">– Bu mekânın gücünü hissediyor musun?</span></p>

    <p class="duz" xml:lang="tr"><span class="duz1">Hâlâ dizlerinin üstündeydi, yerden bir avuç kar aldı ve elinde ufaladı:</span></p>

    <p class="duz" xml:lang="tr"><span class="duz1">– Buradan birkaç kilometre uzakta, vadide doğdum. O dönemde bu bölgede tek bir turist bile yoktu. Bu terasa yalnız kalmak için gelirdim. Bu heykellerin dibinde güç ve ateş hayalleri kurardım.</span></p>

    <p class="duz" xml:lang="tr"><span class="duz1">– Kan ve cinayet de.</span></p>

    <p class="duz" xml:lang="tr"><span class="duz1">Gülümsedi.</span></p>

    <p class="duz" xml:lang="tr"><span class="duz1">– Büyük Türk imparatorluğunun yeniden kurulması için çalışıyoruz. Irkımızın Doğu’daki üstünlüğü için mücadele veriyoruz. Çok yakında, Orta Asya’daki sınırlar yok olacak. Hepimiz aynı dili konuşuyoruz ve aynı kökten geliyoruz. Hepimiz Asena’nın, Dişi Kurt’un soyundanız.</span></p>

    <p class="duz" xml:lang="tr"><span class="duz1">– Çılgınlığını bir mitosla besliyorsun.</span></p>

    <p class="duz" xml:lang="tr"><span class="duz1">– Bir mitos efsaneye dönüşmüş bir gerçektir. Bir efsane de gerçeğe dönüşebilir. Kurtlar geri döndü. Kurtlar Türk halkını kurtaracaktır.</span></p>

    <p class="duz" xml:lang="tr"><span class="duz1">– Sen bir katilden başka bir şey değilsin. İnsanların hayatına değer vermeyen bir cani.</span></p>

    <p class="duz" xml:lang="tr"><span class="duz1">Güneşe rağmen, adam kendini soğuktan uyuşmuş, felç olmuş gibi hissediyordu. Sol tarafını, rüzgârın etkisiyle havalanan karların olduğu yeri gösterdi:</span></p>

    <p class="duz" xml:lang="tr"><span class="duz1">– Eskiden, diğer terasta, savaşçılar Apollon-Mitra adına boğa kanıyla kutsanırlarmış. Sizin vaftiziniz –Hıristiyanların vaftizi– bu geleneğe dayanır. Doğru yolu gösteren kandır.</span></p>

    <p class="duz" xml:lang="tr"><span class="duz1">Kadın serbest eliyle gözlerinin önüne düşen saçlarını çekti. Soğuk gittikçe artıyordu, ama bu coğrafyanın görkemi de her an biraz daha gözler önüne seriliyordu. Tabancanın horozunu kaldırdı.</span></p>

    <p class="duz" xml:lang="tr"><span class="duz1">– Evet, seni artık neşelendirmenin zamanı geldi. Çünkü birazdan kan akacak.</span></p>

    <p class="duz" xml:lang="tr"><span class="duz1">– Bekle.</span></p>

    <p class="duz" xml:lang="tr"><span class="duz1">Adam hâlâ onun bu cesaretinin, bu sebatının nedenini anlamıyordu.</span></p>

    <p class="duz" xml:lang="tr"><span class="duz1">– Kimse böyle bir tehlikeyi göze alamaz. Özellikle de birkaç gün önce tanıştığı bir kadın için. Sema, senin için ne ifade ediyordu?</span></p>

    <p class="duz" xml:lang="tr"><span class="duz1">Bir an tereddüt etti, sonra başını hafifçe yana eğdi:</span></p>

    <p class="duz" xml:lang="tr"><span class="duz1">– Bir dost. Gerçek bir dost.</span></p>

    <p class="duz" xml:lang="tr"><span class="duz1">Söylediği bu kelimeler kadını gülümsetti. Tapınağın alçakkabartmaları üzerinde beliren ve bütün gerçekleri doğrulayan kırmızı, içten bir gülümseme.</span></p>

    <p class="duz" xml:lang="tr"><span class="duz1">Belki de o, sadece o, burada gerçekten kaderini oynuyordu.</span></p>

    <p class="duz" xml:lang="tr"><span class="duz1">En azından, ondan başkası oynamıyordu.</span></p>

    <p class="duz" xml:lang="tr"><span class="duz1">Bu eski freskler içinde her ikisi de doğru yerini bulmuştu.</span></p>

    <p class="duz" xml:lang="tr"><span class="duz1">Adam bütün dikkatini bu parlak ve kusursuz dudaklara vermişti. Annesinin, parlak rengini koruması için saplarını yaktığı yabanî haşhaşları düşündü.</span></p>

    <p class="duz" xml:lang="tr"><span class="duz1">45’liğin namlusundan çıkan mermi vücuduna girdiğinde, en azından böyle bir gülümsemenin gölgesi altında ölmekten mutlu olduğunu biliyordu.</span></p>
  </div>
</body>
</html>