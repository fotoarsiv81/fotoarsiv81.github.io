<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>66.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x66">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">66</span></h1>

    <p class="duz" xml:lang="tr"><span class="duz1">Frédéric Gruss, Saint-Cloud’nun tepelerinde oturuyordu. Sen boyunca uzanan tercihli yola girdikten ve Boulogne Ormanı’na kadar yol aldıktan sonra Paul bir kez daha Naubrel’i aradı:</span></p>

    <p class="duz" xml:lang="tr"><span class="duz1">– Hâlâ Türklerle bir sonuç elde edemedin mi?</span></p>

    <p class="duz" xml:lang="tr"><span class="duz1">– Uğraşıyorum Yüzbaşım. Ben...</span></p>

    <p class="duz" xml:lang="tr"><span class="duz1">– Boş ver. Vazgeç.</span></p>

    <p class="duz" xml:lang="tr"><span class="duz1">– Nasıl?</span></p>

    <p class="duz" xml:lang="tr"><span class="duz1">– Türkeş’in cenazesine ait fotoğrafların kopyalarını sakladın mı?</span></p>

    <p class="duz" xml:lang="tr"><span class="duz1">– Evet, hepsi bilgisayarımda.</span></p>

    <p class="duz" xml:lang="tr"><span class="duz1">– Tabutun ön planda olduğu bir resim var.</span></p>

    <p class="duz" xml:lang="tr"><span class="duz1">– Bekleyin. Not alıyorum.</span></p>

    <p class="duz" xml:lang="tr"><span class="duz1">– Bu fotoğrafta, soldan üçüncü adam; genç, kadife ceketli. Portresini büyütmeni, bir tutuklama emri çıkartmanı istiyorum, adı da...</span></p>

    <p class="duz" xml:lang="tr"><span class="duz1">– Azer Akarca mı?</span></p>

    <p class="duz" xml:lang="tr"><span class="duz1">– Doğru.</span></p>

    <p class="duz" xml:lang="tr"><span class="duz1">– Katil o mu?</span></p>

    <p class="duz" xml:lang="tr"><span class="duz1">Paul boyun kaslarının gerildiğini hissediyor, konuşurken zorluk çekiyordu.</span></p>

    <p class="duz" xml:lang="tr"><span class="duz1">– Tutuklama emrini çıkart.</span></p>

    <p class="duz" xml:lang="tr"><span class="duz1">– Derhal. Hepsi bu mu?</span></p>

    <p class="duz" xml:lang="tr"><span class="duz1">– Hayır. Gidip Bomarzo’yu gör, cinayetlerle ilgilenen yargıç o. Ondan Matak Şirketi için bir arama izni iste.</span></p>

    <p class="duz" xml:lang="tr"><span class="duz1">– Ben mi? Ama sizin onu görmeniz daha iyi olurdu...</span></p>

    <p class="duz" xml:lang="tr"><span class="duz1">– Oraya benim adıma gidiyorsun. Ona elimde kanıtlar olduğunu söyle.</span></p>

    <p class="duz" xml:lang="tr"><span class="duz1">– Kanıtlar mı?</span></p>

    <p class="duz" xml:lang="tr"><span class="duz1">– Bir görgü tanığı. Matkowska’yı da ara ve ondan Nemrut Dağı’nın resimlerini iste.</span></p>

    <p class="duz" xml:lang="tr"><span class="duz1">– Neyin?</span></p>

    <p class="duz" xml:lang="tr"><span class="duz1">Bir kez daha ismi kodladı ve ona durumu izah etti.</span></p>

    <p class="duz" xml:lang="tr"><span class="duz1">– Ayrıca onunla birlikte, Akarca’nın adının vize listelerinde olup olmadığına bak. Sonra tüm bunları dosyala ve yargıcın karşısına çık.</span></p>

    <p class="duz" xml:lang="tr"><span class="duz1">– Peki sizin nerede olduğunuzu sorarsa?</span></p>

    <p class="duz" xml:lang="tr"><span class="duz1">Paul bir an tereddüt etti:</span></p>

    <p class="duz" xml:lang="tr"><span class="duz1">– Ona bu numarayı ver.</span></p>

    <p class="duz" xml:lang="tr"><span class="duz1">Olivier Amien’in telefonunu yazdırdı. Onlar kendi aralarında hallederler, diye düşündü telefonu kapatırken. Saint-Cloud Köprüsü gözükmüştü.</span></p>

    <p class="duz-ilk-paragraf" xml:lang="tr"><span class="duz1">Saat 15.30.</span></p>

    <p class="duz" xml:lang="tr"><span class="duz1">République Bulvarı, Saint-Cloud’a hâkim tepenin ardından gelen güneş ışığıyla pırıl pırıldı. Tam bir ilkbahar havasıydı, kafelerin dışarıları insan doluydu. Buraya en son gelişinde hava çok kötüydü. Kış kıyametti, fırtınalı ve yağmurlu bir havaydı.</span></p>

    <p class="duz" xml:lang="tr"><span class="duz1">Bulvar boyunca ilerlerken, Schiffer’le birlikte Garches Morgu’na geldikleri günü hatırladı; o günden bu yana kaç yüzyıl geçmişti?</span></p>

    <p class="duz" xml:lang="tr"><span class="duz1">Şehrin yüksek kesimlerinde sokaklar daha sakindi. Burası kaymak tabakanın oturduğu lüks semtlerdi. Sen Vadisi’ne ve “şehrin aşağı” kesimine hâkim olan bir zenginlik ve kendini beğenmişlik havası vardı burada.</span></p>

    <p class="duz" xml:lang="tr"><span class="duz1">Paul titriyordu. Ateş, bitkinlik, heyecan. Zorlukla açık tutabildiği gözleri yanıyordu. Uykusuzluğa tahammülü hiç yoktu, bu da onun zayıf yanlarından biriydi. Çocukken, babasının dönüşünü büyük bir sabırsızlıkla beklerken bile hep uykuya yenik düşerdi.</span></p>

    <p class="duz" xml:lang="tr"><span class="duz1">Babası. Yaşlı adamın hayali ile Schiffer’in hayali birbirine karışmaya başlamıştı, Skaï koltuğun parçalanmış derileri ile külle kaplı ceset yaraları birbirlerine o kadar benziyordu ki.</span></p>

    <p class="duz" xml:lang="tr"><span class="duz1">Bir korna sesiyle irkildi. Yeşil yanmıştı. Bir an için içi geçmiş olmalıydı. Öfkeyle gaza bastı ve sonunda Chênes Sokağı’nı buldu. 37 numarayı görebilmek için ağır ağır ilerliyordu. Taş duvarların veya çam ağaçlarının arkasına gizlenmiş evleri görmek çok zordu; böcekler vızıldıyordu; tüm tabiat ilkbahar güneşiyle uyuşmuş gibiydi.</span></p>

    <p class="duz" xml:lang="tr"><span class="duz1">Aradığı numaranın tam önünde bir park yeri buldu: kireçle beyazlatılmış iki direk arasında yer alan siyah bir bahçe kapısıydı.</span></p>

    <p class="duz" xml:lang="tr"><span class="duz1">Tam zili çalmaya hazırlanıyordu ki, kapının yarı açık olduğunu fark etti. Bir an için dikkatli olması gerektiğini düşündü. Bunun nedeni mahallenin güvenliksiz olması değildi. Paul mekanik bir hareketle tabanca kılıfının çıtçıtını açtı.</span></p>

    <p class="duz" xml:lang="tr"><span class="duz1">Evin bahçesinde olağanüstü bir durum yoktu. Çim kaplı bir zemin, gri ağaçlar, çakıl taşlı bir yol. Dip tarafta, beyaz duvarları, siyah pancurlarıyla ev bütün heybetiyle duruyordu. Yan tarafında otomatik kapısı olan, iki ya da üç arabalık bir garaj yer alıyordu.</span></p>

    <p class="duz" xml:lang="tr"><span class="duz1">Onu karşılamaya gelen ne bir köpek ne de bir hizmetli vardı. İçeride de bir hareket görünmüyordu.</span></p>

    <p class="duz" xml:lang="tr"><span class="duz1">Bir kez daha dikkatli olması gerektiğini düşündü.</span></p>

    <p class="duz" xml:lang="tr"><span class="duz1">Evin sekisine çıkan üç basamağı tırmandı ve bir camın kırılmış olduğunu fark etti. Tükürüğünü yuttu ve yavaşça 9 milimetrelik silahını kılıfından çıkardı. Pencerenin kanadını itti ve yerdeki cam kırıklarına basmamaya çalışarak pervazın üzerinden geçip içeri girdi. Bir metre ileride, sağ tarafta hol vardı. Etrafın sessizliğinde, her hareketinden büyük bir gürültü çıkıyormuş hissine kapılıyordu. Paul sırtını girişe verdi ve koridorda ilerledi.</span></p>

    <p class="duz" xml:lang="tr"><span class="duz1">Solda, aralık bir kapının üzerinde BEKLEME SALONU yazıyordu. Biraz daha ileride, sağ taraftaki kapı ardına kadar açıktı. Cerrahın muayenehanesi olmalıydı. Önce odanın duvarını gördü, alçı ve hasır karışımı ses geçirmez bir malzemeyle kaplıydı.</span></p>

    <p class="duz" xml:lang="tr"><span class="duz1">Sonra zemini. Fotoğraflar etrafa saçılmıştı: pansumanlı, şiş, dikişli kadın yüzleri. Şüpheleri haklı çıkmıştı; burayı aramışlar, her tarafı altüst etmişlerdi.</span></p>

    <p class="duz" xml:lang="tr"><span class="duz1">Duvarın diğer tarafında bir tıkırtı duydu.</span></p>

    <p class="duz" xml:lang="tr"><span class="duz1">Paul olduğu yerde kaldı, tabancasının kabzasını sıkı sıkı kavramıştı. Hep bu an için yaşamamış mıydı? Hayatın süresinin ne önemi vardı; yaşamdaki mutlulukların, umutların, düş kırıklıklarının ne önemi vardı. Önemli olan tek şey hayatın değerleriydi. Bundan sonraki birkaç saniye onun bu dünyada geçirdiği hayatın anlamını belirleyecekti. Ruhlar terazisindeki bir parça cesaret ve erdem gibi...</span></p>

    <p class="duz" xml:lang="tr"><span class="duz1">Kapıya doğru hareketlendiği sırada duvar büyük bir gürültüye paramparça oldu.</span></p>

    <p class="duz" xml:lang="tr"><span class="duz1">Paul karşı duvara doğru savruldu. Koridor bir anda barut ve duman kokusuyla doldu. Duvarda tabak büyüklüğünde bir delik açılmıştı, peş peşe iki patlama, yalıtkan malzemeyle kaplı duvarı paramparça etti. Yalıtkanı oluşturan hasır alev aldı, koridor bir ateş tüneline dönüştü.</span></p>

    <p class="duz" xml:lang="tr"><span class="duz1">Paul yerde iki büklüm olmuştu, alevler ensesini yakıyordu. Alçı ve hasır parçaları üzerine düşüyordu.</span></p>

    <p class="duz" xml:lang="tr"><span class="duz1">Sonra bir sessizlik oldu. Paul kafasını kaldırdı. Tam karşısında bir moloz yığınından başka bir şey yoktu, muayenehanenin içi tamamen görüş alanındaydı.</span></p>

    <p class="duz" xml:lang="tr"><span class="duz1">Buradaydılar.</span></p>

    <p class="duz" xml:lang="tr"><span class="duz1">Siyah elbiseli, kar başlıklı, fişeklik kuşanmış üç adam tam karşısında duruyordu. Her birinin elinde SG 5040 model bombaatarlı tüfek vardı. Paul bu modeli silah kataloglarında hiç görmemişti, ama tanıyordu.</span></p>

    <p class="duz" xml:lang="tr"><span class="duz1">Adamların ayaklarının dibinde, bornozlu bir ceset yatıyordu. Frédéric Gruss, mesleğinin son kumarını oynamıştı.</span></p>

    <p class="duz" xml:lang="tr"><span class="duz1">Paul, refleksle Glock’unu aradı. Ama buna vakti yoktu. Karnından fışkıran kan ceketini kırmızıya boyamıştı. Herhangi bir acı duymuyordu; ölümcül bir yara aldığını biliyordu.</span></p>

    <p class="duz" xml:lang="tr"><span class="duz1">Sol tarafında bazı sesler duydu. Kulakları patlamaların sesinden sağırlaşmış olmasına rağmen, Paul, tuhaf bir netlikle molozları ezen adımların sesini algılayabiliyordu.</span></p>

    <p class="duz" xml:lang="tr"><span class="duz1">Dördüncü adam kapının aralığında belirdi. Aynı siyah elbiseler, aynı başlık, eldivenler, ama tüfeği yoktu.</span></p>

    <p class="duz" xml:lang="tr"><span class="duz1">Yaklaştı ve Paul’ün yarasına dikkatle baktı. Sonra ani bir hareketle kar başlığını çıkardı. Suratı tamamen boyalıydı. Kahverengimsi eğriler, arabesk şekiller yüzünü bir kurt suratına benzetmişti. Bıyıklar, kaş kemerleri, gözlerinin altı siyaha boyanmıştı. Kınayla yapılmış bir makyaj olduğu belliydi, ama bu haliyle Maorili savaşçıları andırıyordu.</span></p>

    <p class="duz" xml:lang="tr"><span class="duz1">Paul, fotoğraftaki adamı tanıdı: Azer Akarca. Elinde bir polaroid fotoğraf vardı; siyah saçlarıyla solgun, oval bir yüz. Anna Heymes’in estetik ameliyattan sonraki hali.</span></p>

    <p class="duz" xml:lang="tr"><span class="duz1">Artık Kurtlar avlarını yakalayabilirdi.</span></p>

    <p class="duz" xml:lang="tr"><span class="duz1">Av devam edecekti. Ama onsuz.</span></p>

    <p class="duz" xml:lang="tr"><span class="duz1">Türk diz çöktü.</span></p>

    <p class="duz" xml:lang="tr"><span class="duz1">Paul’ün gözlerinin içine baktı, sonra yumuşak bir sesle mırıldandı:</span></p>

    <p class="duz" xml:lang="tr"><span class="duz1">– Basınç onları çılgına döndürüyor, çıldırtıyordu. Basınç acılarını yok ediyordu. Son kadın kesik burnuyla şarkı bile söylüyordu.</span></p>

    <p class="duz" xml:lang="tr"><span class="duz1">Paul gözlerini kapattı. Bu kelimelerin manasını anlamıyordu, ama kesin olarak bildiği bir tek şey vardı: adam onun kim olduğunu gayet iyi biliyordu ve Naubrel’in laboratuvara yaptığı ziyaretten haberi vardı.</span></p>

    <p class="duz" xml:lang="tr"><span class="duz1">Bir şimşek hızıyla, kurbanların yaraları, yüzlerindeki bıçak izleri gözünün önüne geldi. Azer Akarca imzalı, antik taşlara bir övgü.</span></p>

    <p class="duz" xml:lang="tr"><span class="duz1">Ağzından dışarı köpüklerin çıktığını hissetti: kandı. Gözlerini açtığında, katil kurt, alnına bir 45’lik doğrultuyordu.</span></p>

    <p class="duz" xml:lang="tr"><span class="duz1">Son düşündüğü Céline oldu.</span></p>

    <p class="duz" xml:lang="tr"><span class="duz1">Ve okula gitmeden önce ona telefon edecek zamanı da bulamamıştı.</span></p>
  </div>
</body>
</html>