<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>7.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x7">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">7</span></h1>

    <p class="duz" xml:lang="tr"><span class="duz1">Altından küçük bir kılıç.</span></p>

    <p class="duz" xml:lang="tr"><span class="duz1">Anılarının arasında onun çok farklı bir yeri vardı. Aslında, onun, kabzası İspanyol üslubunda işlenmiş bakırdan bir kâğıt açacağı olduğunu biliyordu. Paul, sekiz yaşındayken onu babasının atölyesinden aşırmış ve odasına saklanmıştı. O günü bugün gibi hatırlıyordu. Panjurlar sıkı sıkıya kapalıydı. Dışarıda boğucu bir sıcak vardı. Etrafa siestanın sessizliği hâkimdi.</span></p>

    <p class="duz" xml:lang="tr"><span class="duz1">Diğer günlerden farksız bir yaz öğleden sonrasıydı.</span></p>

    <p class="duz" xml:lang="tr"><span class="duz1">Bu birkaç saat dışında her şey normaldi.</span></p>

    <p class="duz" xml:lang="tr"><span class="duz1">– Elinde ne saklıyorsun?</span></p>

    <p class="duz" xml:lang="tr"><span class="duz1">Paul avucunu sımsıkı kapattı; annesi odanın kapısında duruyordu:</span></p>

    <p class="duz" xml:lang="tr"><span class="duz1">– Sakladığın şeyi bana göster.</span></p>

    <p class="duz" xml:lang="tr"><span class="duz1">Sesi sakindi, sadece merak içindeydi. Paul parmaklarını iyice sıktı. Kadın loş odada ilerledi, perdelerin arasından içeri güneş ışınları sızıyordu; sonra yatağın kenarına oturdu, yavaşça, okşar gibi Paul’ün sıkılı yumruğunu açtı.</span></p>

    <p class="duz" xml:lang="tr"><span class="duz1">– Neden bu kâğıt açacağını aldın?</span></p>

    <p class="duz" xml:lang="tr"><span class="duz1">Paul, onun yüz hatlarını görmüyordu, içerisi karanlıktı.</span></p>

    <p class="duz" xml:lang="tr"><span class="duz1">– Seni korumak için.</span></p>

    <p class="duz" xml:lang="tr"><span class="duz1">– Beni korumak mı, kime karşı?</span></p>

    <p class="duz" xml:lang="tr"><span class="duz1">Sessizlik.</span></p>

    <p class="duz" xml:lang="tr"><span class="duz1">– Babaya karşı beni korumak için mi?</span></p>

    <p class="duz" xml:lang="tr"><span class="duz1">Kadın ona doğru eğildi. Yüzü perdenin arasından süzülen bir ışıkla aydınlandı; şiş, yer yer morluklarla dolu bir yüz; bir gözünün akına kan oturmuştu. Sorusunu yineledi:</span></p>

    <p class="duz" xml:lang="tr"><span class="duz1">– Babaya karşı beni korumak için mi?</span></p>

    <p class="duz" xml:lang="tr"><span class="duz1">Paul “evet” anlamında başını salladı. Bir an bir sessizlik oldu, kısa süreli bir kararsızlık yaşandı, sonra kadın, onu kucakladı, şaşkındı. Paul kadını itti; gözyaşı ve acıma istemiyordu. Sadece gelecekteki savaşını düşünüyordu. Bir önceki gece, dut gibi sarhoş babası annesini mutfakta dövüp yere serdiğinde kendine söz vermişti. Canavar ruhlu baba mutfaktan çıkarken Paul’ü fark etmişti, çocuk kapının pervazında korkudan titriyordu; adam tehditkâr bir sesle bağırmıştı: “Geri döneceğim. İkinizi öldürmek için geri döneceğim.”</span></p>

    <p class="duz" xml:lang="tr"><span class="duz1">Böylece Paul silahlanmaya başlamıştı, elinde kılıcı şimdi onun dönüşünü bekliyordu.</span></p>

    <p class="duz" xml:lang="tr"><span class="duz1">Ama adam geri dönmemişti. Ne ertesi gün ne de daha sonraki günler. Beklenmedik bir şekilde, kaderin bir cilvesi olarak, Jean-Pierre Nerteaux, çocuğuna, karısına tehditler savurduğu günün gecesi öldürülmüştü. Cesedi, öldürüldükten iki gün sonra, kendi taksisi içinde Gennevilliers Limanı’ndaki petrol depolarının yakınında bulunmuştu.</span></p>

    <p class="duz" xml:lang="tr"><span class="duz1">Ölüm haberini alan karısı, Françoise, garip bir tavır sergilemişti. Cesedi teşhis etmek yerine, arabanın bulunduğu yere, Peugeot 504’ün durumunu görmeye gitmek istemişti, taksi şirketiyle bir sorun olsun istemiyordu.</span></p>

    <p class="duz" xml:lang="tr"><span class="duz1">Paul o günle ilgili fazla ayrıntı hatırlamıyordu: Gennevilliers’ye kadar otobüsle gitmişlerdi; annesinin mırıldanmaları ve konuşmalarıyla serseme dönmüştü; onun için kaygılanıyor, anlayamadığı bir olay karşısında endişeleniyordu. Paul, antrepoların bulunduğu alana geldiklerinde, gördüğü şeyler karşısında büyük bir hayranlığa kapılmıştı. Dev çelik çemberler bomboş arazide yükseliyordu. Ayrıkotları, çalılar beton yıkıntıların arasında kök salmıştı. Çelik çubuklar metal kaktüsler gibi paslanmıştı. Kitaplığında bulunan çizgi romanlardaki çölleri andıran gerçek bir Western görüntüsüydü bu.</span></p>

    <p class="duz" xml:lang="tr"><span class="duz1">Her an yağacakmış gibi gözüken bir gökyüzünün altında, anne ile çocuk malların istiflendiği alanı boydan boya geçmişti. Terk edilmiş bu bölgenin en ucunda, aileye ait Peugeot’yu görmüşlerdi, araba gri kumların içine yarısına kadar gömülmüştü. Paul, sekiz yaşında olmasına rağmen her ayrıntıyı, her simgeyi aklının bir köşesine not etmişti. Polislerin üniformaları; güneşte parıldayan kelepçeler; alçak sesle yapılan açıklamalar; arabanın çevresinde dört dönen, beyaz tulumları içinde kara elli tamirciler...</span></p>

    <p class="duz" xml:lang="tr"><span class="duz1">Babası direksiyonun başında bıçaklanmıştı. Yarı açık arka kapının aralığından, koltuğun sırt kısmının yırtılmış olduğu görmüştü.</span></p>

    <p class="duz" xml:lang="tr"><span class="duz1">Katil, kurbanının işini koltuğun üstünden bitirmişti.</span></p>

    <p class="duz" xml:lang="tr"><span class="duz1">Bu görüntü, yapmak istediği şey ile bu olay arasındaki gizemli tutarlılık, çocuğu şaşırtmıştı. Daha önceki gün, babasının ölmesini istemişti. Silahlanmış, sonra annesine, babasını öldürme planını itiraf etmişti. İşte bu itirafta söyledikleri gerçekleşmişti: gizemli bir güç onun bu arzusunu yerine getirmişti. Bıçağı saplayan kendisi değildi, ama düşünce olarak bu infazın kararını veren oydu.</span></p>

    <p class="duz" xml:lang="tr"><span class="duz1">O andan sonra, artık hiçbir şey hatırlamıyordu. Ne cenaze törenini, ne annesinin sızlanmalarını, ne de günlük hayatta karşılaştıkları maddî sıkıntıları. Paul sadece tek bir gerçek üzerinde yoğunlaşmıştı: tek suçlu kendisiydi.</span></p>

    <p class="duz" xml:lang="tr"><span class="duz1">Cinayetin planlayıcısıydı o.</span></p>

    <p class="duz" xml:lang="tr"><span class="duz1">Çok sonra, 1987’de, Sorbonne’da Hukuk Fakültesi’ne yazılmıştı. Ufak tefek işlerde çalışarak kazandığı paralarla, Paris’te bir oda kiralamıştı, sürekli içen annesinden hep uzak durmaya çalışmıştı. Büyük bir hipermarkette temizlik görevlisi olarak çalışan Françoise, oğlu avukat olacağı için çok mutluydu. Ama Paul’ün başka planları vardı.</span></p>

    <p class="duz" xml:lang="tr"><span class="duz1">Yüksek lisans için 1990’da Cannes-Ecluse’deki müfettişlik okuluna girdi. İki yıl sonra, devre birincisi olarak mezun olmuş ve acemi polislerin büyük rağbet gösterdiği en önemli bölümlerden birini seçmişti: Uyuşturucu Madde Kaçakçılığını Önleme Merkez Bürosu (OCRTİS). Uyuşturucu avcılarının tapınağı.</span></p>

    <p class="duz" xml:lang="tr"><span class="duz1">Mesleğinde hızla yükseliyordu. Merkez büroda ve seçme polislerden oluşan birimde ancak dört yıl çalıştıktan sonra, komiserlik sınavına girilebiliyordu. Ama Paul Nerteaux, dört yıl beklemeden, Beauvau Meydanı’ndaki İçişleri Bakanlığı’nda önemli bir göreve getirilmişti. “Zorlu bir ortam”dan yetişen bir çocuk için bu çok parlak bir başarıydı.</span></p>

    <p class="duz" xml:lang="tr"><span class="duz1">Aslında Paul, bu tür başarılarla ilgilenmiyordu. Polislik mesleğine olan tutkusunun nedenleri başkaydı, hep suçluluk duygusu hissetmişti. Gennevilliers Limanı’ndaki olaydan on beş yıl sonra bile, hâlâ vicdan azabı çekiyordu; tek arzusu bu azaptan kurtulmak, kaybettiği masumiyetini yeniden kazanmaktı.</span></p>

    <p class="duz" xml:lang="tr"><span class="duz1">Sıkıntılarını bastırmak için, kişisel teknikler geliştirmeye, dikkatini belli bir nokta üzerinde yoğunlaştırmak için gizli yöntemler bulmaya çaba göstermişti. Böylece sert, acımasız bir polis olmak için gerekli disiplini kazanmıştı. İşyerinde, kimsenin hoşlanmadığı, korktuğu ya da duruma göre hayran olduğu, ama asla sevmediği biriydi. Çünkü hiç kimse onun bu uzlaşmaz tutumunu anlamıyordu, kazanma arzusu, hayatta kalması, aşağı düşmemesi için bir korkuluk, bir tırabzandı. İçindeki şeytanı kontrol etmenin tek yoluydu. Hiç kimse, masasının çekmecesinde, sağ elinin altında, hâlâ bakırdan bir kâğıt açacağını sakladığını bilmiyordu...</span></p>

    <p class="duz" xml:lang="tr"><span class="duz1">Elleriyle direksiyon simidini sıkıca kavradı ve tüm dikkatini yola verdi.</span></p>

    <p class="duz" xml:lang="tr"><span class="duz1">Neden bugün yeniden bu boktan olayı düşünüyordu? Yağmurla ıslanmış manzara mı onu bu düşüncelere sevk etmişti? Yoksa bugünün, canlılar için ölü bir gün olmanın dışında başka bir şey ifade etmeyen pazar olması nedeniyle mi?</span></p>

    <p class="duz" xml:lang="tr"><span class="duz1">Otoyolun iki yanında, sürülmüş tarlalar uzanıyordu. Ufuk çizgisi bile gökyüzüne açılan sonsuz bir hat gibiydi. Bu bölgede, bir umut tutulması dışında hiçbir şey olamazdı.</span></p>

    <p class="duz" xml:lang="tr"><span class="duz1">Yan koltuğa koyduğu haritaya bir göz attı. Amiens yönüne doğru devlet yoluna sapmak için A1 otoyolunu terk etmesi gerekiyordu. Ardından 235 numaralı vilayet yoluna sapacaktı. On kilometre sonra da varmak istediği yere ulaşacaktı.</span></p>

    <p class="duz" xml:lang="tr"><span class="duz1">Karamsar düşüncelerinden kurtulmak için buluşacağı adamı düşünmeye odaklandı; şüphesiz o, asla karşılaşmayı istemeyeceği tek polisti. İçişleri Teftiş Bürosu’ndan onun dosyasının fotokopisini almış ve tüm geçmişini ezberlemişti.</span></p>

    <p class="duz" xml:lang="tr"><span class="duz1">Jean-Louis Schiffer, Seine-Saint-Denis, Aulnay-sous-Bois’da 1943’te doğmuştu. Duruma göre lakabı “Rakam” ya da “Demir”di. Suçluların yasadışı işlerinden yüzde alma temayülünden dolayı Rakam; acımasız bir polis olduğundan ve gümüş renkli, uzun ve ipeksi saçlarından dolayı da Demir’di.</span></p>

    <p class="duz" xml:lang="tr"><span class="duz1">1959’da lise diploması aldıktan sonra, Cezayir’e Avras’a gitmişti. 1960’ta başkent Cezayir’e dönmüş ve burada İstihbarat subayı, DOP’un (Harekât Koruma Birliği) aktif bir üyesi olmuştu.</span></p>

    <p class="duz" xml:lang="tr"><span class="duz1">1963’te Fransa’ya, çavuş rütbesiyle geri dönmüştü. Ardından polis saflarına katılmıştı. Önce Paris’te polis memuru olarak görev yapmış, sonra 1966’da 6. Bölge’de Ulusal Soruşturma Bürosu’na atanmıştı. Sokaklardaki davranışları ve gizli görevlerdeki başarısıyla dikkati çekmişti. Mayıs 1968’te, o karmaşanın içine gözü kapalı daldı ve öğrencilerin arasına sızdı. O dönemde saçını at kuyruğu yapıyor ve esrar içiyordu; ve gizlice siyasî olayların elebaşılarının isimlerini not ediyordu. Gay-Lussac Sokağı’ndaki çatışmalar sırasında bir toplum polisini yağmur gibi yağan kaldırım taşlarından kurtarmıştı.</span></p>

    <p class="duz" xml:lang="tr"><span class="duz1">İlk cesaret gösterisi.</span></p>

    <p class="duz" xml:lang="tr"><span class="duz1">İlk rütbe.</span></p>

    <p class="duz" xml:lang="tr"><span class="duz1">Başarıları hep devam etmişti. 1972’de Cinayet Bürosu’na atanmış, orada müfettiş olmuş ve kahramanlıklarına kahramanlıklar katmıştı, ne silahtan ne de kavgadan korkuyordu. 1975’te Cesaret Madalyası almıştı. Hiçbir şey onun yükselişini engelleyemez gibiydi. Ama, 1977’de, BRİ’de (Araştırma ve Müdahale Birimi), yani ünlü “organize suçlarla mücadele bürosu”nda kısa bir süre çalıştıktan sonra aniden başka bir servise atanmıştı. Paul o döneme ait, Komiser Broussard tarafından bizzat imzalanmış raporu bulmuştu. Komiser dolmakalemle, sayfanın kenarına “başına buyruk” notunu düşmüştü.</span></p>

    <p class="duz" xml:lang="tr"><span class="duz1">Schiffer, gerçek av alanını, 10. Bölge’deki Asayiş Müdürlüğü Birinci Şube’de bulmuştu. Her türlü terfiyi veya başka yere atanma riskini göz ardı etmiş, yirmi yıl boyunca Batı yakasının bir polisi olarak, Büyük Bulvarlar ile Doğu ve Kuzey garları arasında kalan, ayrıca Sentier’nin bir kısmı ile Türk mahallesini ve göçmenlerin yoğun olarak yaşadığı diğer mahalleleri de kapsayan bir bölgede düzeni sağlamış, yasaları uygulamıştı.</span></p>

    <p class="duz" xml:lang="tr"><span class="duz1">Bu yıllarda geniş bir muhbir ağına sahipti, onların ufak tefek yasadışı işlerine –kumar, fahişelik, uyuşturucu gibi– göz yummuş, her topluluğun liderleriyle anlaşılması güç, ancak etkili bir ilişki kurmuştu. Böylece yürüttüğü soruşturmalardan rekor denebilecek oranda bir başarı sağlamıştı.</span></p>

    <p class="duz" xml:lang="tr"><span class="duz1">Polis teşkilatının yüksek makamlarının yaygın kanısına göre, 10. Bölge’nin bu kısmı 1978 ile 1998 yılları arasındaki sükûnetini ona, sadece ona borçluydu. Jean-Louis Schiffer de, bundan yararlanarak hizmet süresini 1999’dan 2001’e kadar uzatmıştı.</span></p>

    <p class="duz" xml:lang="tr"><span class="duz1">Geçen yılın nisan ayında da resmen emekli olmuştu. Meslekî bilançosu mükemmeldi: biri Liyakat Nişanı olmak üzere, beş madalya, iki yüz otuz dokuz tutuklama ve dört öldürme. Elli sekiz yaşındaydı, basit bir müfettiş olmak dışında başka rütbesi yoktu. Bir kaldırım savaşçısı, bir görev adamıydı.</span></p>

    <p class="duz" xml:lang="tr"><span class="duz1">İşte Jean-Louis Schiffer’in “Demir” tarafı.</span></p>

    <p class="duz" xml:lang="tr"><span class="duz1">“Rakam” tarafı ise 1971’de, polis, Madeleine Mahallesi’ndeki Michodière Sokağı’nda bir fahişeyi sorguya çekerken beklenmedik bir biçimde ortaya çıkmıştı. Ahlak Bürosu ile İGS tarafından ortaklaşa sürdürülen soruşturma birden yön değiştirmişti. Ama kızlardan hiçbiri gümüş saçlı adam aleyhine ifade vermeyi kabul etmiyordu. 1979’da yeni bir şikâyet daha kayıtlara geçmişti. Schiffer’in Kudüs Sokağı ile Saint-Denis Sokağı’nda çalışan fahişelerden para aldığı ve onları koruduğu söylentisi kulaktan kulağa yayılıyordu.</span></p>

    <p class="duz" xml:lang="tr"><span class="duz1">Yeni bir soruşturma, yeni bir başarısızlık.</span></p>

    <p class="duz" xml:lang="tr"><span class="duz1">Rakam, arkasını sağlama almayı biliyordu.</span></p>

    <p class="duz" xml:lang="tr"><span class="duz1">İlk ciddi sorun 1982’de yaşandı. Bir Türk kaçakçı şebekesinden ele geçirilen önemli miktarda eroin Bonne-Nouvelle Karakolu’ndan buharlaşmıştı. Herkesin dudaklarında Schiffer’in adı dolaşıyordu. Polis hakkında soruşturma açıldı. Ama bir yıl sonra, aklandı. Hiçbir kanıt, hiçbir şahit yoktu.</span></p>

    <p class="duz" xml:lang="tr"><span class="duz1">Yıllar boyunca hakkında başka şikâyetler de oldu. Şantajla alınan yüzdeler; kumar ve bahislerden toplanan komisyonlar; pezevenklere göz yumma; çeşitli entrikalar... Aslında Schiffer her yerde bol para harcıyordu, ama kimse bunu onun yüzüne vuramıyordu. Aynasız kendi bölgesinin hâkimiydi ve onu çok iyi koruyordu. Karakolda bile, İGS müfettişleri yaptıkları soruşturmalarda Schiffer’in meslektaşlarının ağzından tek bir kelime alamamıştı.</span></p>

    <p class="duz" xml:lang="tr"><span class="duz1">Herkesin gözünde, Rakam, her şeyden önce Demir’di. Bir kahraman, kamu düzenini sağlama şampiyonu, polislik mesleğinin saygın kişisiydi.</span></p>

    <p class="duz" xml:lang="tr"><span class="duz1">Ama yaptığı son hata az kalsın tökezlemesine neden oluyordu. 2000 yılının ekim ayıydı. Gazi Hamdi adındaki kaçak bir Türk’ün cesedi, Kuzey Garı’nda rayların üzerinde bulunmuştu. Bir önceki gün Hamdi, uyuşturucu kaçakçılığından şüpheli görülerek bizzat Schiffer tarafından tutuklanmıştı. Ama “şiddet” kullanmakla suçladığı polis tarafından, gözaltı süresi sona ermeden serbest bırakılmıştı; bu onun tarzı değildi oysa.</span></p>

    <p class="duz" xml:lang="tr"><span class="duz1">Hamdi onun darbeleri neticesinde mi ölmüştü? Otopsi bu konuya hiçbir açıklık getirmiyordu; 08.10 treni cesedi paramparça etmişti. Ama adlî tıp tarafından verilen ikinci raporda Türk’ün vücudunda açıklanması zor bazı “lezyonlar” olduğu yazılıydı, işkence yapılmış olabilirdi. Bu kez Schiffer cezaevini boylamaktan kurtulamayacak gibiydi.</span></p>

    <p class="duz" xml:lang="tr"><span class="duz1">Ama, nisan 2001’de savcılık bir kez daha takipsizlik kararı verdi. Ne olmuştu? Jean-Louis Schiffer’in arkasında kimler vardı? Paul, soruşturmayı yürüten İçişleri Teftiş Bürosu memurlarını sorgulamıştı. Ama adamlar cevap vermeye pek istekli davranmamışlardı: artık bu işten tiksinti duyuyorlardı. Üstelik Schiffer, onları birkaç hafta önce “mesleğe veda” partisine bizzat davet etmişti.</span></p>

    <p class="duz" xml:lang="tr"><span class="duz1">Ahlaksız, pislik herif.</span></p>

    <p class="duz" xml:lang="tr"><span class="duz1">İşte Paul’ün karşılaşmaya hazırlandığı aşağılık herifin geçmişi.</span></p>

    <p class="duz" xml:lang="tr"><span class="duz1">Amiens’e doğru gitmek için otoyoldan ayrıldı, devlet yoluna saptı. Longères tabelasını görmek için önünde kat edeceği sadece birkaç kilometre vardı.</span></p>

    <p class="duz" xml:lang="tr"><span class="duz1">Paul vilayet yolunu izledi ve çok geçmeden köye vardı. Hız kesmeden köyün içinden geçti, sonra yağmurdan ıslanmış vadiye inen yeni bir yola saptı. Yağmurdan pırıl pırıl parlayan otların üzerinden geçerken, onu Jean-Louis Schiffer’e götüren yolda neden kendi babasını düşündüğünü anlıyordu.</span></p>

    <p class="duz" xml:lang="tr"><span class="duz1">Bir bakıma, Rakam bütün polislerin babasıydı. Yarı kahraman, yarı şeytandı, o hem iyiyi hem kötüyü, hem ahlaklılığı hem kokuşmuşluğu, hem sevabı hem günahı temsil ediyordu. Bağışlayan, her şeye muktedir bir şahsiyetti, tüm kinine rağmen, sert ve alkolik babasına nasıl hayranlık duyduysa, ona da hayranlık duyuyordu.</span></p>
  </div>
</body>
</html>