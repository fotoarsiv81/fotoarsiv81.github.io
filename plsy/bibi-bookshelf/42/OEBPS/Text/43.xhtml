<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>43.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  /*]]>*/
  </style>
</head>

<body class="calibre">
  <div class="generated-style" id="x43">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">43</span></h1>

    <p class="duz" xml:lang="tr"><span class="duz1">Türk mahallesinde onun hikâyesini bilmeyen yoktu. 1961’de çift hazneli bir tankerle Avrupa’ya gelmişti. Onu ve yol arkadaşlarını bu ikinci hazneye yerleştirmişler ve somunlu vidalarla sıkıca kapattıktan sonra tanker Anadolu’dan yola çıkmıştı. Ve kaçak yolcular, bu şekilde, ışıksız ve havasız uzun bir süre yaklaşık kırk sekiz saat yolculuk yapmıştı.</span></p>

    <p class="duz" xml:lang="tr"><span class="duz1">Sıcaktan, havasızlıktan nefes almakta güçlük çekiyorlardı. Sonra, Bulgaristan dağlarını geçerken, soğuk, metal haznenin de etkisiyle, iliklerine kadar işlemişti. Ama gerçek cehennem azabını Yugoslavya sınırında yaşamışlardı, tankere yüklenen kadmiyum asit sızdırmaya başlamıştı.</span></p>

    <p class="duz" xml:lang="tr"><span class="duz1">Yavaş yavaş, zehirli buhar, içinde bulundukları metal tabuta doluyordu. Türkler bağırmış, metal haznenin duvarlarına vurmuş, ama tanker yoluna devam etmişti. Talat, gidecekleri yere varmadan kimsenin onları dışarı çıkarmayacağını anlamıştı, bağırmak, hareket etmek asidin tahribatını artırmaktan başka bir işe yaramayacaktı.</span></p>

    <p class="duz" xml:lang="tr"><span class="duz1">Mümkün olduğunca az nefes alarak, kımıldamadan durmuştu.</span></p>

    <p class="duz" xml:lang="tr"><span class="duz1">İtalya sınırında, kaçaklar el ele tutuşmuş ve dua etmeye başlamıştı. Alman sınırına vardıklarındaysa çoğu ölmüştü. Nancy’de kaçak yolcuları indirmek için duran şoför, sidiğe ve boka bulanmış otuz cesetle karşılaşmıştı, hepsinin ağzı son bir nefes almak ister gibi bir karış açıktı.</span></p>

    <p class="duz" xml:lang="tr"><span class="duz1">Sadece içlerinden biri, genç bir adam yaşıyordu. Ama solunum sistemi harap olmuştu. Solukborusu, gırtlağı, burun delikleri ciddi bir şekilde kavrulmuştu, tedavisi imkânsızdı; delikanlı bir daha asla koku alamayacaktı. Ses telleri de onarılmaz derecede tahriş olmuştu; bundan böyle sesi zımpara kâğıdı gibi hışırtılı çıkacaktı. Solunuma gelince, akciğerlerinde kronik bir iltihap vardı; sürekli olarak sıcak ve nemli buhar solumak zorundaydı.</span></p>

    <p class="duz" xml:lang="tr"><span class="duz1">Hastanede, doktor, bu üzücü tabloyu genç göçmene açıklamak ve on gün zarfında bir charter uçağıyla İstanbul’a yollanacağını bildirmek için bir tercüman çağırmıştı. Üç gün sonra Talat Gürdilek, suratı bir mumya gibi bandajlı bir şekilde hastaneden kaçtı ve yürüyerek başkente ulaştı.</span></p>

    <p class="duz" xml:lang="tr"><span class="duz1">Talat Gürdilek hep inhalatörüyle birlikte dolaştı. Genç bir atölye şefiyken onu hiç yanından ayırmaz, konuşurken sürekli ilaç püskürtürdü. Daha sonra tarazlı sesini biraz daha boğuklaştıran saydam bir maske takmaya başlamıştı. Rahatsızlığı gitgide kötüleşiyor, ama maddî olanakları da artıyordu. 80’lerin sonunda Gürdilek, Faubourg-Saint-Denis Sokağı’ndaki Mavi Kapı Hamamı’nı açmış, kendisi için özel bir oda yaptırmayı da ihmal etmemişti. Burası onun için, dev bir akciğer, mentollü balsofümin buharıyla dolu bir sığınaktı.</span></p>

    <p class="duz" xml:lang="tr"><span class="duz1">– Selamünaleyküm Talat. Yıkanırken seni rahatsız ettiğim için üzgünüm.</span></p>

    <p class="duz" xml:lang="tr"><span class="duz1">Adam bir kahkaha daha attı, her yanı buharla kaplıydı:</span></p>

    <p class="duz" xml:lang="tr"><span class="duz1">– Aleykümselam Schiffer. Ölülerin arasından geri mi döndün?</span></p>

    <p class="duz" xml:lang="tr"><span class="duz1">Türk’ün sesi, bir söğüt dalı gibi havada ıslık çaldı.</span></p>

    <p class="duz" xml:lang="tr"><span class="duz1">– Beni ölüler gönderdi demek, daha doğru olur.</span></p>

    <p class="duz" xml:lang="tr"><span class="duz1">– Seni bekliyordum.</span></p>

    <p class="duz" xml:lang="tr"><span class="duz1">Schiffer pardösüsünü çıkardı (terden sırılsıklamdı), sonra havuzun basamaklarını indi.</span></p>

    <p class="duz" xml:lang="tr"><span class="duz1">– Bugünlerde herkes beni bekliyor. Cinayetler hakkında bana ne söyleyebilirsin?</span></p>

    <p class="duz" xml:lang="tr"><span class="duz1">Türk derin bir iç çekti. Metal sürtünmesi gibi bir ses duyuldu:</span></p>

    <p class="duz" xml:lang="tr"><span class="duz1">– Ülkemden ayrılırken annem arkamdan su dökmüştü. Yolda bahtımın açık olması, tez gidip tez dönmem için. Ama asla geri dönmedim kardeşim. Paris’te kaldım ve her şeyin hep kötüye gittiğini gördüm. Burada artık hiçbir şey eskisi gibi değil.</span></p>

    <p class="duz" xml:lang="tr"><span class="duz1">Schiffer, adamdan en fazla iki metre uzaktaydı ama, hâlâ yüzünü seçemiyordu.</span></p>

    <p class="duz" xml:lang="tr"><span class="duz1">– “Gurbetlik zor zanaat” demiş şair. Ve benim için gitgide daha zorlaşıyor. Eskiden bize köpek muamelesi yaparlardı. Bizi sömürürler, hakkımızı gasp ederler, tutuklarlardı. Şimdi de kadınlarımızı öldürüyorlar. Bu nerede sona erecek?</span></p>

    <p class="duz" xml:lang="tr"><span class="duz1">Schiffer’in bu martavallara karnı toktu.</span></p>

    <p class="duz" xml:lang="tr"><span class="duz1">– Sınırları sen belirliyorsun, diye karşılık verdi. Senin bölgenden üç işçi kadın öldürüldü, hatta içlerinden biri senin atölyende çalışıyordu; bu oldukça dikkat çekici.</span></p>

    <p class="duz" xml:lang="tr"><span class="duz1">Gürdilek belli belirsiz bir hareket yaptı. Karanlıkta kalan omuzları kömür tepelerini andırıyordu.</span></p>

    <p class="duz" xml:lang="tr"><span class="duz1">– Fransa topraklarındayız. Bizi koruması gereken sizin polisleriniz.</span></p>

    <p class="duz" xml:lang="tr"><span class="duz1">– Bırak da güleyim. Bozkurtlar burada ve sen bunu biliyorsun. Kimi arıyorlar? Ve neden?</span></p>

    <p class="duz" xml:lang="tr"><span class="duz1">– Bilmiyorum.</span></p>

    <p class="duz" xml:lang="tr"><span class="duz1">– Hayır bilmek istemiyorsun.</span></p>

    <p class="duz" xml:lang="tr"><span class="duz1">Bir sessizlik oldu. Gürdilek’in soluk alışları hâlâ kaygı vericiydi.</span></p>

    <p class="duz" xml:lang="tr"><span class="duz1">– Ben bu mahallenin patronuyum. Ülkemin değil. Bu işin kökeni Türkiye’ye dayanıyor.</span></p>

    <p class="duz" xml:lang="tr"><span class="duz1">– Onları kim yolladı? diye sordu, bu kez daha sert bir sesle. İstanbul’daki gruplar mı? Antepli aileler mi? Lazlar mı? Kim?</span></p>

    <p class="duz" xml:lang="tr"><span class="duz1">– Schiffer, bilmiyorum. Yemin ederim.</span></p>

    <p class="duz" xml:lang="tr"><span class="duz1">Polis ona doğru ilerledi. Aynı anda havuzun kenarında, buhar dumanının içinde ayak sesleri duyuldu: korumalar. Hemen olduğu yerde kaldı, hâlâ Gürdilek’in yüz hatlarını ayırt edemiyordu. Sadece omuzlarının bir kısmını, ellerini ve gövdesini görüyordu. Mat, siyah, suyun etkisiyle krepon kâğıdı gibi buruşmuş bir cilt.</span></p>

    <p class="duz" xml:lang="tr"><span class="duz1">– Yani bu cinayetlere seyirci mi kalacaksın?</span></p>

    <p class="duz" xml:lang="tr"><span class="duz1">– İşleri hale yola koyduklarında sona erecektir, yani kızı bulduklarında.</span></p>

    <p class="duz" xml:lang="tr"><span class="duz1">– Ya da ben kızı bulduğumda.</span></p>

    <p class="duz" xml:lang="tr"><span class="duz1">Siyah omuzları titredi.</span></p>

    <p class="duz" xml:lang="tr"><span class="duz1">– Şimdi gülme sırası bende. Bu iş senin harcın değil, dostum.</span></p>

    <p class="duz" xml:lang="tr"><span class="duz1">– Bu konuda bana kim yardımcı olabilir?</span></p>

    <p class="duz" xml:lang="tr"><span class="duz1">– Kimse. Eğer bir şey bilen biri olsa çoktan söylerdi. Ama sana değil. Onlara. Mahalleli sadece huzur istiyor.</span></p>

    <p class="duz" xml:lang="tr"><span class="duz1">Schiffer bir an düşündü. Gürdilek doğru söylüyordu. Bu, en başından beri onun aklını meşgul eden bir sırdı. Bu kadın, onu ihbar etmeyi kafasına koymuş mahalleliden bugüne kadar kurtulmayı nasıl başarmıştı? Ve neden Kurtlar onu hâlâ mahallede arıyordu? Onun yakınlarda bir yerlerde saklandığından nasıl bu kadar emin olabiliyorlardı?</span></p>

    <p class="duz" xml:lang="tr"><span class="duz1">Konuyu değiştirdi:</span></p>

    <p class="duz" xml:lang="tr"><span class="duz1">– Senin atölyende, olay nasıl oldu?</span></p>

    <p class="duz" xml:lang="tr"><span class="duz1">– O sırada ben Münih’teydim ve...</span></p>

    <p class="duz" xml:lang="tr"><span class="duz1">– Bu kadar saçmalık yeter, Talat. Bütün ayrıntıları istiyorum.</span></p>

    <p class="duz" xml:lang="tr"><span class="duz1">Türk kaderine boyun eğen biri gibi iç geçirdi:</span></p>

    <p class="duz" xml:lang="tr"><span class="duz1">– Buraya, atölyeye paldır küldür geldiler. 13 kasım gecesi.</span></p>

    <p class="duz" xml:lang="tr"><span class="duz1">– Saat kaçta?</span></p>

    <p class="duz" xml:lang="tr"><span class="duz1">– Gecenin 2’sinde.</span></p>

    <p class="duz" xml:lang="tr"><span class="duz1">– Kaç kişiydiler?</span></p>

    <p class="duz" xml:lang="tr"><span class="duz1">– Dört.</span></p>

    <p class="duz" xml:lang="tr"><span class="duz1">– Yüzlerini gören biri var mı?</span></p>

    <p class="duz" xml:lang="tr"><span class="duz1">– Kar başlığı takmışlardı. Kızların söylediğine göre tepeden tırnağa silahlıymışlar. Tüfekler. Tabancalar. Aklına ne gelirse.</span></p>

    <p class="duz" xml:lang="tr"><span class="duz1">Adidas ceketli adam da aynı şeyleri söylemişti. Komando elbiseli adamlar Paris’in göbeğinde cirit atıyordu. Kırk yıllık meslek hayatında, böyle çılgınca bir şey görmemişti. Bu kadın böyle bir müfrezeyi gerektirecek ne yapmıştı?</span></p>

    <p class="duz" xml:lang="tr"><span class="duz1">– Devam et, diye mırıldandı Schiffer.</span></p>

    <p class="duz" xml:lang="tr"><span class="duz1">– Kızı almışlar, sonra etrafa ateş açmışlar. Her şey üç dakika içinde olup bitmiş.</span></p>

    <p class="duz" xml:lang="tr"><span class="duz1">– Atölyeye girince, kızı hemen nasıl tanımışlar?</span></p>

    <p class="duz" xml:lang="tr"><span class="duz1">– Ellerinde bir fotoğraf varmış.</span></p>

    <p class="duz" xml:lang="tr"><span class="duz1">Schiffer bir adım geri çekildi ve buharın içinde, dersini ezberlemiş çocuk gibi anlatmaya başladı:</span></p>

    <p class="duz" xml:lang="tr"><span class="duz1">– Adı Zeynep Turna. Yirmi yedi yaşında. Birol Turna’yla evliymiş. Çocuğu yok. Fidélité Sokağı, 34 numarada oturuyormuş. Gaziantep kökenli. 2001 eylülünden beri Paris’teymiş.</span></p>

    <p class="duz" xml:lang="tr"><span class="duz1">– Dersini iyi ineklemişsin, kardeşim. Ama bu kez, bir sonuç elde edemeyeceksin.</span></p>

    <p class="duz" xml:lang="tr"><span class="duz1">– Kocası nerde?</span></p>

    <p class="duz" xml:lang="tr"><span class="duz1">– Türkiye’ye geri döndü.</span></p>

    <p class="duz" xml:lang="tr"><span class="duz1">– Ya diğer işçi kadınlar?</span></p>

    <p class="duz" xml:lang="tr"><span class="duz1">– Bu işi unut. Bu tür boktan işler sana göre değil.</span></p>

    <p class="duz" xml:lang="tr"><span class="duz1">– Bilmece gibi konuşmaktan vazgeç.</span></p>

    <p class="duz" xml:lang="tr"><span class="duz1">– Bizim zamanımızda, her şey çok basit ve açıktı. Kampların sınırları belliydi. Bu sınırlar artık yok.</span></p>

    <p class="duz" xml:lang="tr"><span class="duz1">– Açık konuş, pislik herif!</span></p>

    <p class="duz" xml:lang="tr"><span class="duz1">Talat Gürdilek kısa bir mola verdi. Buhar dumanı hâlâ siluetini gizliyordu. Sonra tükürür gibi konuştu:</span></p>

    <p class="duz" xml:lang="tr"><span class="duz1">– Eğer daha fazla şey öğrenmek istiyorsan, polise sor.</span></p>

    <p class="duz" xml:lang="tr"><span class="duz1">Schiffer ürperdi:</span></p>

    <p class="duz" xml:lang="tr"><span class="duz1">– Polis mi? Hangi polis?</span></p>

    <p class="duz" xml:lang="tr"><span class="duz1">– Tüm bunları, Louis-Blanc Karakolu’ndan gelenlere anlattım.</span></p>

    <p class="duz" xml:lang="tr"><span class="duz1">Nane kokusu bir anda çok daha fazla yakıcı geldi.</span></p>

    <p class="duz" xml:lang="tr"><span class="duz1">– Ne zaman?</span></p>

    <p class="duz" xml:lang="tr"><span class="duz1">Gürdilek oturduğu fayans blok üzerinde öne doğru eğildi:</span></p>

    <p class="duz" xml:lang="tr"><span class="duz1">– Beni iyi dinle, Schiffer; bir daha tekrar etmeyeceğim. Kurtlar o gece buradan ayrıldıktan sonra bir devriye arabasıyla karşılaştı. Kısa bir takip oldu. Ama katiller sizin çocukları atlattı. Ardından da aynasızlar atölyeye gelip, etrafa şöyle bir baktılar.</span></p>

    <p class="duz" xml:lang="tr"><span class="duz1">Schiffer, ne yapacağını, ne diyeceğini bilemez bir halde bu önemli ve beklenmedik açıklamayı dinliyordu. Bir an, Nerteaux’nun bu olayı kendisinden saklamış olduğunu düşündü. Ama, böyle düşünmesine hiçbir sebep yoktu. Çaylağın bundan haberi yoktu, hepsi o kadar.</span></p>

    <p class="duz" xml:lang="tr"><span class="duz1">Talat anlatmaya devam ediyordu:</span></p>

    <p class="duz" xml:lang="tr"><span class="duz1">– Bu arada benim kızlar çoktan tabanları yağlamıştı. Polisler sadece atölyedeki hasarla ilgilendi. Atölye şefi onlara ne kaçırma olayından ne de komando giysili heriflerden bahsetti. Aslında, kızı bulmamış olsalardı hiçbir şeyden söz etmeyecekti.</span></p>

    <p class="duz" xml:lang="tr"><span class="duz1">Schiffer irkildi:</span></p>

    <p class="duz" xml:lang="tr"><span class="duz1">– Kız mı?</span></p>

    <p class="duz" xml:lang="tr"><span class="duz1">– Polisler, hamamın dip tarafında, makine dairesine gizlenmiş bir kadın işçi buldu.</span></p>

    <p class="duz" xml:lang="tr"><span class="duz1">Schiffer kulaklarına inanamıyordu. Demek bu kadın baskına en başından beri tanık olmuş ve Bozkurtlar’ı görmüştü. Ve bu kadın 10. Bölge polisleri tarafından sorgulanmıştı. Peki nasıl oluyorda da Nerteaux’nun böyle bir şeyden haberi yoktu? Ama artık kesin olan bir şey vardı: karakol polisleri bu olayı sumen altı etmişti; kahrolası herifler.</span></p>

    <p class="duz" xml:lang="tr"><span class="duz1">– Bu kadın; adı neydi?</span></p>

    <p class="duz" xml:lang="tr"><span class="duz1">– Sema Gökalp.</span></p>

    <p class="duz" xml:lang="tr"><span class="duz1">– Yaşı?</span></p>

    <p class="duz" xml:lang="tr"><span class="duz1">– Otuzlarında.</span></p>

    <p class="duz" xml:lang="tr"><span class="duz1">– Evli mi?</span></p>

    <p class="duz" xml:lang="tr"><span class="duz1">– Hayır. Bekâr. Tuhaf bir kızdı. Hep yalnızdı.</span></p>

    <p class="duz" xml:lang="tr"><span class="duz1">– Nereliydi?</span></p>

    <p class="duz" xml:lang="tr"><span class="duz1">– Gaziantep.</span></p>

    <p class="duz" xml:lang="tr"><span class="duz1">– Zeynep Turna gibi mi?</span></p>

    <p class="duz" xml:lang="tr"><span class="duz1">– Atölyede çalışan diğer kızlar gibi. Birkaç haftadır burada çalışıyordu. Ekim ayından beri sanırım.</span></p>

    <p class="duz" xml:lang="tr"><span class="duz1">– Kaçırma olayını gördü mü?</span></p>

    <p class="duz" xml:lang="tr"><span class="duz1">– Olup biteni görebilecek en uygun yerdeymiş. İki kız makine dairesinde ısı ayarı yapıyorlarmış. Kurtlar, Zeynep’i kaçırmış. Sema da dip tarafa saklanmış. Polisler onu bulduğunda şok geçiriyormuş. Korkudan ödü patlamış.</span></p>

    <p class="duz" xml:lang="tr"><span class="duz1">– Sonra?</span></p>

    <p class="duz" xml:lang="tr"><span class="duz1">– Bir daha haber alamadık.</span></p>

    <p class="duz" xml:lang="tr"><span class="duz1">– Onu Türkiye’ye mi yolladılar?</span></p>

    <p class="duz" xml:lang="tr"><span class="duz1">– Hiçbir fikrim yok.</span></p>

    <p class="duz" xml:lang="tr"><span class="duz1">– Cevap ver Talat. Bildiğin başka şeyler de olmalı.</span></p>

    <p class="duz" xml:lang="tr"><span class="duz1">– Sema Gökalp ortadan yok oldu. Ertesi gün karakolda yoktu. Gerçekten buharlaştı. Yemin ederim. İnan bana!</span></p>

    <p class="duz" xml:lang="tr"><span class="duz1">Schiffer hâlâ derin derin nefes alıyordu. Sesini kontrol etmeye çalıştı:</span></p>

    <p class="duz" xml:lang="tr"><span class="duz1">– O gece operasyonun başında kim vardı?</span></p>

    <p class="duz" xml:lang="tr"><span class="duz1">– Beauvanier.</span></p>

    <p class="duz" xml:lang="tr"><span class="duz1">Christophe Beauvanier, Louis-Blanc’ın yüzbaşılarından biriydi. Günlerini spor salonlarında geçiren adaleli vücutlu küçük beyinli biriydi. Tek başına böyle bir işin üstesinden gelebilecek bir polis tipi değildi. Daha yukarılara tırmanmak lazımdı... Vücudunu sarsan heyecan titremeleri ıslak elbiselerini de titretiyordu.</span></p>

    <p class="duz" xml:lang="tr"><span class="duz1">Talat Gürdilek düşüncelerini söylemeye devam etti:</span></p>

    <p class="duz" xml:lang="tr"><span class="duz1">– Bozkurtlar’ı koruyorlar, Schiffer.</span></p>

    <p class="duz" xml:lang="tr"><span class="duz1">– Ne dediğini bilmiyorsun.</span></p>

    <p class="duz" xml:lang="tr"><span class="duz1">– Gerçeği söylüyorum ve bunu sen de biliyorsun. Bir tanığı ortadan kaldırdılar. Her şeyi görmüş bir kadını. Belki katillerden birinin yüzünü bile gördü. Ya da onların teşhis edilmesini kolaylaştıracak bir ayrıntıyı. Bozkurtlar’ı koruyorlar, bu kadar basit. Diğer cinayetlerin sebebi onlar. Artık adaleti korumak için başvurduğun yöntemleri gözden geçirebilirsin. Bu konuda bizden daha iyi değilsiniz.</span></p>

    <p class="duz" xml:lang="tr"><span class="duz1">Schiffer gırtlağındaki yanmanın daha da kötüleşmemesi için yutkunmamaya çalıştı. Gürdilek yanılıyordu; Türklerin etkisi Fransız polis teşkilatının üst kademelerine kadar ulaşamazdı. Bunu bilecek kadar tecrübesi vardı; yirmi yıl boyunca, iki dünya arasında tampon görevi yapmıştı.</span></p>

    <p class="duz" xml:lang="tr"><span class="duz1">Bunun başka bir açıklaması olmalıydı.</span></p>

    <p class="duz" xml:lang="tr"><span class="duz1">Yine de, bir ayrıntı kafasını kurcalıyordu. Yukarılarda bir dolapların döndüğüne dair bazı ihtimalleri kuvvetlendiren bir ayrıntı. Üç cinayet soruşturmasının, Paul Nerteaux gibi tecrübesiz bir yüzbaşıya, Ay’dan gelmiş bir çaylağa emanet edilmesi ilginçti. Ancak bir çocuk, ona bu denli güvenilebileceğini düşünürdü. Tüm bunlar, sanki onu ıskartaya ayırmak için yapılmıştı.</span></p>

    <p class="duz" xml:lang="tr"><span class="duz1">Düşünceler alev alev yanan şakaklarının altında akıp gidiyordu. Eğer bu boktan iş doğruysa, eğer bu olay bir Fransız-Türk ittifakına dönüşmüşse, eğer iki ülkenin siyasî iktidarları, menfaatlerini bu zavallı kızların hayatları ve genç bir polisin umutları pahasına her şeyin üstünde tutuyorsa, Schiffer sonuna kadar bu çaylağa yardım edecekti.</span></p>

    <p class="duz" xml:lang="tr"><span class="duz1">Herkese karşı ikisi.</span></p>

    <p class="duz" xml:lang="tr"><span class="duz1">Buharın içinde biraz daha geri çekildi, yaşlı paşayı selamladı, sonra tek kelime etmeden basamakları çıktı.</span></p>

    <p class="duz" xml:lang="tr"><span class="duz1">Gürdilek arkasından seslendi:</span></p>

    <p class="duz" xml:lang="tr"><span class="duz1">– Şimdi kendi evini temizleme vakti, kardeşim.</span></p>
  </div>
</body>
</html>