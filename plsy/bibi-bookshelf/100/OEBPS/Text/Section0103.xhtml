<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">78. Bölüm</h2>

    <h3 class="baslik_3 sigil_not_in_toc">Bahar Şenliği</h3>

    <p>Kışı nihayet artlarında bıraktılar. Çok uzun sürmüştü ve Doğu Teksas’tan olan Stu için fazlasıyla zor geçmişti. Boulder’a dönüşünden iki gün sonra sağ bacağı tekrar kırılmış, kemikler düzeltilmiş ve nisan başına kadar alçıda kalmıştı. Alçının yüzeyi, çıkmadan önce son derece karmaşık ve detaylı bir yol haritasına benziyordu; üstünde Özgür Bölge’deki herkesin imzası var gibiydi, ama bu mümkün değildi elbette. Mart ayının başından itibaren Özgür Bölge’ye yeni bir insan akını başlamıştı ve eski dünyada gelir vergilerinin yatırılması gereken son gün gelip çattığında, artık Boulder First Bankası’nda kendi bilgisayar sistemi bulunan nüfus dairesinin başı ve bir düzine personelin şefi olan Sandy DuChiens’in belirttiğine göre Özgür Bölge nüfusu, neredeyse on bir bin kişi olmuştu.</p>

    <p>Stu, Fran ve Lucy Swann, Flagstaff Dağı yolu üstündeki piknik alanında, Bahar Şenliği kovalamacasını seyrediyordu. Özgür Bölge’deki bütün çocuklar (ve birkaç yetişkin) kovalamacaya katılmış gibiydi. Kurdelelerle süslenmiş, içi oyuncaklar ve şekerlemelerle doldurulmuş orijinal Mayıs Sepeti, Fran’in önerisi üzerine Tom Cullen’a verilmişti.</p>

    <p>Tom, Bill Gehringer’ı (böyle şeyler için artık büyüdüğünü söylemesine rağmen hevesle katılmıştı) yakalamıştı. Sonra birlikte Upshaw’ların oğlunu –yoksa Upson mıydı? Stu artık isimleri aklında tutmakta zorlanıyordu– yakaladılar ve üçü, Brentner Kayası’nın gerisine saklanmış olan Leo Rockway’i buldu. Tom, Leo’yu bizzat ebeledi.</p>

    <p>Kovalamaca Batı Boulder’da gün boyu devam etti. Çocuk çeteleri hâlâ çoğunlukla boş olan caddelerde bir aşağı bir yukarı koşturuyor, Tom bağırarak sepeti taşıyordu. Sonunda tekrar başlangıç noktasına döndüler. Güneş parlıyor, rüzgâr ılık ılık esiyordu. Ebelenen çocukların sayısı iki yüzü bulmuştu ve hâlâ geriye kalan bir düzine kadar çocuğu bulmaya çalışıyorlardı. Bu arada oyuna katılmaya hiç niyetli olmayan geyikleri ürkütüp kaçırıyorlardı.</p>

    <p>Üç kilometre kadar yukarıdaki Sunrise Amfitiyatrosu’nda, Harold Lauder’ın bir zamanlar telsize konuşup patlamayı tetiklemek için doğru anı beklediği yerde devasa bir öğle yemeği sofrası hazırlanıyordu. Öğle vakti iki üç bin kişi orada oturacak, doğuya, Denver tarafına bakacak ve geyik eti, baharatlı yumurta, fıstık ezmeli reçelli sandviç ve tatlı olarak da taze turta yiyecekti. Denver’a gidip bir zamanlar Broncos’un oynadığı stadyuma doluşmazlarsa bu, Özgür Bölge’nin son genel toplantısı olabilirdi. Baharın ilk mülteci akınları, daha sonra adeta bir sel halini almış, 15 Nisan’dan sonra sekiz bin kişi daha gelmişti. Özgür Bölge nüfusu artık on dokuz bin civarındaydı, Sandy’nin nüfus dairesi tam rakamı veremeyecek kadar yoğundu. Sadece beş yüz kişinin geldiği günler artık nadir sayılıyordu.</p>

    <p>Stu’nun getirip içine bir battaniye serdiği oyun bahçesindeki Peter, ağlamaya başladı. Fran, oğlunun yanına gitmek için birkaç adım attı ama artık karnı iyice şişmiş olan sekiz aylık hamile Lucy ondan önce davranmıştı.</p>

    <p>“Seni uyarıyorum,” dedi Fran. “Bezinin değişmesi gerekiyordur. Artık ağlayışından anlıyorum.”</p>

    <p>“Biraz kaka görmekten bir zarar gelmez.” Lucy, Peter’ı oyun bahçesinden alıp güneş altında öne arkaya şefkatle salladı. “Selam bebeğim. Ne yapıyorsun? Fazla bir şey değil herhalde.”</p>

    <p>Peter, bebeklere özgü o sesleri çıkarmaya başladı.</p>

    <p>Lucy, bebeği bir başka battaniyenin üstüne yatırdı. Peter hâlâ agu sesleri çıkarmaya devam ederek emeklemeye çalıştı. Lucy, onu sırtüstü çevirdi ve mavi kadife pantolonunu indirdi. Peter hemen bacaklarını sallamaya başladı.</p>

    <p>“Siz ikiniz niye yürüyüşe çıkmıyorsunuz?” dedi Fran’e gülümseyerek. Ama Stu tebessümünde hüzün olduğunu düşündü.</p>

    <p>“Sahi, neden yapmıyoruz?” dedi Fran ve Stu’nun koluna girdi.</p>

    <p>Stu, ortamdan uzaklaştırılmaya razı oldu. Yolun karşısına geçip mavi gökyüzünde kayan beyaz bulutlara doğru yükselen yemyeşil bir çayıra girdiler.</p>

    <p>“Neydi o?” diye sordu Stu.</p>

    <p>“Ne neydi?” dedi Fran ama yüzündeki ifade fazla masumdu.</p>

    <p>“O bakış.”</p>

    <p>“Ne bakışı?”</p>

    <p>“Manalı bir bakış gördüğümde anlarım,” dedi Stu. “Belki ne demek istediğini çözemem ama bir şeyler döndüğünü biliyorum.”</p>

    <p>“Gel yanıma otur Stu.”</p>

    <p>“Ağzındaki baklayı çıkar bakalım.”</p>

    <p>Oturup yüzlerini yeşil arazinin mavi ufka doğru indiği doğuya çevirdiler.</p>

    <p>“Bu çok ciddi bir mesele ve sana konuyu nasıl açacağımı bilmiyorum Stuart.”</p>

    <p>“Anlat gitsin,” dedi Stu, Fran’in elini tutarak.</p>

    <p>Ama Fran’in dilinden önce gözyaşları devreye girdi ve bir damla, yanağından titreyen dudaklarına doğru yuvarlandı.</p>

    <p>“Fran...”</p>

    <p>“Hayır, ağlamayacağım!” dedi Frannie öfkeyle ama gözyaşları buna rağmen sicim gibi akmaya başladı. Stu şaşkınlık içinde ona sarılıp sessizce bekledi.</p>

    <p>Fran’in hıçkırıkları azalınca sordu. “Neyin var hayatım?”</p>

    <p>“Evimi özledim Stu. Maine’e dönmek istiyorum.”</p>

    <p>Çocuklar arkalarında neşeli çığlıklar atıyordu. Afallayan Stu, ona bakakaldı. Sonra tereddütle gülümsedi. “Bu muydu? Ben de boşanmak istiyorsun falan sandım. Gerçi aramızda resmi nikâh yok ama...”</p>

    <p>“Sensiz hiçbir yere gitmem,” dedi Fran. Cebinden çıkardığı kâğıt mendille gözlerini kuruladı. “Bilmiyor musun?”</p>

    <p>“Galiba biliyorum.”</p>

    <p>“Ama Maine’e dönmek istiyorum. Rüyalarıma giriyor. Sen hiç Doğu Teksas’a dönmeyi hayal etmiyor musun Stu? Arnette’e?”</p>

    <p>“Hayır,” diye cevap verdi Stu dürüstçe. “Arnette’i bir daha hiç görmesem gam yemem. Ogunquit’e mi gitmek istiyorsun Fran?”</p>

    <p>“Belki bir gün, hemen değil. Göller Yöresi dedikleri Batı Maine’e gitmek istiyorum. New Hampshire’da seninle karşılaştığımız yere çok yakın. Orada çok güzel yerler var Stu. Bridgton... Sweden... Castle Rock. Göller balık kaynıyordur mutlaka. Belki sonra sahilde bir eve yerleşiriz. Ama daha ilk senede yapabileceğimi sanmıyorum. Çok fazla anı var. Önce çok büyük görünecek. Deniz çok kocaman görünecek.” Tedirgince oynadığı parmaklarına baktı. “Burada kalmak... diğerlerine yardım etmek istersen... seni anlarım. Dağlar da çok güzel... ama evim gibi değiller.”</p>

    <p>Stu ufka baktı ve karların erimeye başlamasından beri içinde kıpırdanan hisse nihayet bir isim verebildiğini düşündü: Hayatına devam etme arzusu. Burada çok fazla insan vardı; rahatça sığıyorlardı, en azından şimdilik yer sorunu yoktu ama Stu’yu tedirgin etmeye başlamışlardı. Böyle işleri kaldırabilecek, hatta bundan zevk alacak Bölgeliler (kendilerine artık böyle diyorlardı) vardı. Yeni Kalıcı Kurul’un (artık dokuz üyesi vardı) başı olan Jack Johnson bunlardan biri, yüzlerce projesi olan Brad Kitchner bir başkasıydı. Denver’daki televizyon kanallarından birini aktif hale getirme fikri ona aitti. Kanalda her akşam altıdan gece bire kadar filmler, saat dokuzda da on dakikalık haber bülteni yayınlanıyordu.</p>

    <p>Ve Stu’nun yokluğunda şeriflik görevini üstlenen Hugh Petrella’ya da hiç ısınamamıştı. Petrella’nın bu görev için <em>kampanya</em> yapmış olması, onu daha da tedirgin ediyordu. Keskiyle kazınmış gibi sert yüz hatları olan katı, bağnaz bir adamdı. Tam on yedi yardımcısı vardı ve her Özgür Bölge toplantısında daha fazlası için bastırıyordu, Stu, orada olsa Glen’in kanun ve kişisel özgürlüklerin Amerika’daki sonu gelmez mücadelesinin yine başladığını söyleyeceğini düşündü. Petrella kötü bir adam değildi ama çok katı bir adamdı ve Hugh’un kanunun bütün sorunların nihai çözümü olduğuna dair sarsılmaz inancı, onu muhtemelen Stu’nun olup olabileceğinden çok daha iyi bir şerif yapıyordu.</p>

    <p>“Sana kurul üyeliği teklif ettiklerini biliyorum,” diyordu Fran tereddütle.</p>

    <p>“Ben nezaketen teklif ettikleri hissine kapıldım, sence de öyle değil mi?”</p>

    <p>Fran rahatlamış görünüyordu. “Şey...”</p>

    <p>“Bence reddedersem çok memnun olacaklar. Eski kuruldan geriye kalan son üyeyim. Ve biz bir kriz komitesiydik. Artık ortada kriz falan kalmadı. Peki ya Peter, Frannie?”</p>

    <p>“Sanırım haziranda yolculuk edebilecek kadar büyümüş olur,” dedi Fran. “Ayrıca Lucy doğum yapana kadar beklemek istiyorum.”</p>

    <p>Peter’ın doğduğu gün olan 4 Ocak’tan bu yana Özgür Bölge’de on sekiz doğum gerçekleşmişti. Bebeklerin dördü ölmüştü, geri kalanlar ise son derece sağlıklıydı. Süpergribe bağışıklığı olan ebeveynlerin çocukları yakında dünyaya gelmeye başlayacaktı ve Lucy’nin bebeğinin ilk olması çok kuvvetli bir olasılıktı. Doktorlar, doğumun 14 Haziran’da beklendiğini söylemişti.</p>

    <p>“1 Temmuz’da yola çıkmaya ne dersin?” diye sordu Stu.</p>

    <p>Fran’in yüzü mutlulukla aydınlandı. “Geleceksin demek! İstiyor musun peki?”</p>

    <p>“Elbette.”</p>

    <p>“Bunu sadece beni memnun etmek için söylemiyorsun değil mi?”</p>

    <p>“Hayır,” dedi Stu. “Başka gidenler de olacak. Sayıları önce fazla olmayacak ama yine de gidecekler.”</p>

    <p>Frannie kollarını Stu’nun boynuna dolayıp ona sıkıca sarıldı. “Belki sadece bir tatile çıkmış oluruz,” dedi. “Ya da belki... belki orayı gerçekten çok severiz.” Çekinerek ona baktı. “Belki kalmak isteriz.”</p>

    <p>Stu başını salladı. “Olabilir.” Ama uzun yıllar aynı yerde kalmayı isteyeceklerinden pek emin değildi.</p>

    <p>Başını çevirip Lucy ve Peter’a baktı. Lucy battaniyenin üstüne oturmuş, Peter’ı zıplatıyordu. Peter neşeyle kıkırdayarak Lucy’nin burnunu yakalamaya çalışıyordu.</p>

    <p>“Peter’ın hastalanabileceğini göz önünde bulundurdun mu? Veya senin. Ya yine hamile kalırsan ve doktora ihtiyaç duyarsak?”</p>

    <p>Fran gülümsedi. “Binlerce kitap var. Okuyup bilgi sahibi olabiliriz. Hayatımızı korku içinde geçiremeyiz değil mi?”</p>

    <p>“Galiba öyle.”</p>

    <p>“Kitaplar ve etkili ilaçlar. Nerede, nasıl kullanacağımızı öğrenebiliriz. Son kullanma tarihleri geçmişse... o zaman da yenilerini yapmayı öğreniriz. Hastalanıp ölmeye gelince...” Ter içinde, yorgun argın piknik alanına doğru yürümekte olan son çocuk grubuna baktı. “Bunlar burada da olmayacak mı zaten? Rich Moffat’ı unuttun mu? Ya Shirley Hammet’ı?”</p>

    <p>“Evet.” Shirley, şubatta beyin kanaması geçirerek ölmüştü.</p>

    <p>Frannie, Stu’nun ellerini tuttu. Gözleri kararlı bir ifadeyle parlıyordu. “Ben diyorum ki şansımızı deneyip hayatlarımızı istediğimiz gibi yaşayalım.”</p>

    <p>“Tamam. Kulağa iyi geliyor. Yapalım.”</p>

    <p>“Seni seviyorum, Doğu Teksas.”</p>

    <p>“Ben de aynı görüşteyim, hanımefendi.”</p>

    <p>Peter yine ağlamaya başlamıştı.</p>

    <p>“Gidip imparatorun derdi neymiş görelim,” dedi Fran kalkıp pantolonunu silkeleyerek.</p>

    <p>“Emeklemeye çalışıp burnunu çarptı,” dedi Lucy, Peter’ı Fran’e verirken. “Canım benim.”</p>

    <p>“Kıyamam sana,” dedi Fran ve Peter’ı kucağına aldı. Bebek başını annesinin boynunun tanıdık çukuruna dayayarak Stu’ya baktı ve gülümsedi. Stu da ona gülümsedi.</p>

    <p>Lucy önce Fran’e, ardından Stu’ya ve sonra tekrar Fran’e baktı. “Gidiyorsunuz değil mi? Onu ikna etmişsin.”</p>

    <p>“Galiba etti,” dedi Stu. “Ama senin doğumunu hayatta kaçırmayız, bir süre daha buralardayız.”</p>

    <p>“Sevindim,” dedi Lucy.</p>

    <p>Uzaktan gelen çan sesi, bütün konuşmaları böldü.</p>

    <p>“Yemek vakti,” dedi Lucy ayağa kalkarak. Koca karnına pat pat vurdu. “Duydun mu ufaklık? Yemek yiyeceğiz. Ay, tamam tekmeleme, gidiyorum.”</p>

    <p>Stu ve Fran de ayağa kalktı. “Oğlanı sen al,” dedi Fran.</p>

    <p>Peter uyumuştu. Üçü birlikte, Sunrise Amfitiyatrosu’na doğru tırmanmaya başladılar.</p>
  </div>
</body>
</html>
