<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">53. Bölüm</h2>

    <p class="orta"><em>17 Ağustos 1990 Tarihli Organizasyon Komitesi Toplantısından Notlar</em></p>

    <p class="toplanti_basi">Bu toplantı, Larry Underwood’un Table Mesa bölgesindeki Güney Kırk İkinci Cadde üzerinde bulunan evinde gerçekleştirildi. Tüm komite üyeleri toplantıya katıldı.</p>

    <p>Gündemin ilk konusu, Organizasyon Komitesi üyelerinin kalıcı Boulder Kurulu’na seçilmesi hususuydu.</p>

    <p>Fran Goldsmith söz aldı.</p>

    <p>Fran: “Hepimizin birden seçilmesinin en iyi ve en kolay yolunun Abagail Ana’nın desteğini almak olacağı konusunda Stu ile hemfikirdik. Böylelikle herkes arkadaşını aday göstermeyecek ve her kafadan ayrı ses çıkmayacaktı. Ama şimdi başka bir yol düşünmemiz gerek. Demokratik olmayan hiçbir yöntem önermeyeceğim, zaten hepiniz planı biliyorsunuz. Yine de her birimizi aday gösterecek ve destekleyecek binlerinin olacağından kesinlikle emin olmalıyız. Birbirimizi aday göstermeyeceğiz elbette, o şekilde mafya intibası oluşturabiliriz. Sizi aday gösterip destekleyecek iki kişi bulamıyorsanız zaten en baştan çekilmeniz daha hayırlı.”</p>

    <p>Sue: “Vay! Sinsice Fran.”</p>

    <p>Fran: “Evet, biraz.”</p>

    <p>Glen: “Tekrar komitenin ahlakı konusuna geliyoruz. Eminim hepimiz için büyüleyici bir konudur, ama önümüzdeki birkaç ay için rafa kaldırmayı teklif ediyorum. Özgür Bölge’nin iyiliği için çaba gösterdiğimize şüphe yok. Onun için bu gerçeği bilerek şimdilik konunun üstünde durmayalım.”</p>

    <p>Ralph: “Sinirli gibisin Glen.”</p>

    <p>Glen: “<em>Öyleyim.</em> Kabul ediyorum. Ahlak meselesi üzerinde birbirimizi yiyerek geçirdiğimiz süre bile niyetimizin iyiliğine bir işaret.”</p>

    <p>Sue: “Cehenneme giden yol...”</p>

    <p>Glen: “İyi niyetle döşelidir, evet... ve hepimiz niyetimiz hakkında o kadar endişeliyiz ki cennete giden yolda olduğumuz muhakkak.”</p>

    <p>Glen daha sonra göndereceğimiz öncüler veya casuslar hakkında konuşmak istediğini, ama bu konunun ayın on dokuzunda tartışılmasını teklif ettiğini söyledi. Stu, ona sebebini sordu.</p>

    <p>Glen: “Çünkü on dokuzunda hepimiz burada olmayabiliriz. Biri oylamada dışarıda kalabilir. Uzak bir ihtimal gibi görünse de kalabalık bir grubun bir araya geldiğinde yapabileceklerini önceden kestirmek mümkün değildir. Olabildiğince dikkatli olmalıyız.”</p>

    <p>Komite bir dakikalık sessizliğin ardından oylama yaptı ve öncüler ya da casuslar meselesinin ayın on dokuzunda –Kalıcı Kurul olarak– tartışılmasına oybirliğiyle karar verildi.</p>

    <p>Stu söz aldı ve Abagail Ana konusunu gündeme getirdi.</p>

    <p>Stu: “Bildiğiniz gibi kendince sebeplerle aramızdan ayrıldı. Bıraktığı notta ‘bir süre olmayacağı’ gibi belirsiz bir zaman belirtmiş ve ‘Tanrı isterse’ döneceğini söylemiş. Bunlar pek cesaret verici değil. Üç gündür ekipler kurarak onu arıyoruz, ama ellerimiz boş kaldı. Elbette istemiyorsa onu kolundan tutup zorla getirecek değiliz, ama ya bir tarafını kırmış, çaresizce bir hendekte yatıyorsa? Bu ihtimali göz ardı edemeyiz. Birinci sorun, bütün bu civarı aramaya yetecek kadar adamımızın olmaması. İkincisiyse elektrik santralinde de karşı karşıya olduğumuz sorun. Organizasyon eksikliği. Benim teklifim, bu meselenin de Defin Komitesi ve elektrik santrali gibi yarınki büyük toplantının gündem maddeleri arasına alınması. Arama ekiplerinin başına da Harold Lauder’ın getirilmesini öneriyorum. Sonuçta bu onun fikriydi.”</p>

    <p>Glen aradan bir hafta geçtiği için arama çalışmalarından pek ümitli olmadığını belirtti. Ne de olsa kayıp kişi, yüz sekiz yaşındaydı. Komite onunla aynı fikirde olduğunu söyledi ve Stu’nun teklifi oybirliğiyle kabul edildi. Kayıtları mümkün olduğunca dürüst bir şekilde tutmak adına, Harold’a sorumluluk verilmesi fikrine birkaç itiraz olduğunu belirteyim... ama Stu’nun da hatırlattığı gibi, arama fikri en başta Harold’a aitti ve onu ekiplerin başına getirmemek, suratına atılmış bir tokat gibi olurdu.</p>

    <p>Nick: “Harold’a itirazımı geri çekiyorum ama endişelerim baki. Ondan hiç hoşlanmıyorum.”</p>

    <p>Ralph Brentner, Stu ve Glen’e içlerinden birinin Stu’nun arama çalışmalarıyla ilgili teklifini yazıya döküp dökemeyeceğini sordu, zira o gece okula gidip bütün gündem maddelerini basmaya niyetliydi. Stu seve seve yapacağını söyledi.</p>

    <p>Daha sonra Larry Underwood toplantıyı bitirmeyi teklif etti, Ralph teklifi onayladı ve oybirliğiyle kabul edildi.</p>

    <p class="sekreter sag"><em>Frances Goldsmith, Sekreter</em></p>

    <p class="paragraf">Ertesi akşam gerçekleştirilen toplantıya katılım tam oldu ve Özgür Bölge’ye henüz bir hafta önce gelmiş olan Larry Underwood topluluğun ne kadar büyümüş olduğunu ilk kez anladı. İnsanları genellikle yalnız veya yanlarında bir iki kişiyle yollarda yürürken görmekle tek bir yerde –Chautauqua Salonu’nda– toplanmış halde görmek birbirinden çok farklıydı. İçerisi tıklım tıklım doluydu. Bütün sandalyeler doluydu. Yer bulamayanlar koridorlarla salonun arkasındaki boşlukta dikiliyordu. Merakla, sakince bekleşiyorlardı. Bağırıp çağırma yerine fısıldaşmalar vardı. Yağmur, Larry’nin Boulder’a gelmesinden beri ilk kez bütün gün yağmıştı. İnsanı ıslatmaktan ziyade buğulandırarak havada asılı kalan yumuşak bir serpintiydi. Çatıya çarpan damlaların sesi, altı yüz kişilik kalabalığa rağmen duyulabiliyordu. İçerideki en yüksek ses, çift kanatlı kapıların hemen iç kısmındaki masalar üzerindeki yığından aldıkları gündem maddelerini inceleyen insanların çıkardığı hışırtılardı.</p>

    <p>Gündem şöyleydi:</p>

    <blockquote class="duzyazi_1a">
      <p class="orta">BOULDER ÖZGÜR BÖLGESİ</p>

      <p class="orta">Açık Toplantı Gündemi</p>

      <p class="orta">18 Ağustos 1990</p>

      <p class="paragraf">1. Amerika Birleşik Devletleri Anayasası’nın okunup Özgür Bölge onayına sunulması.</p>

      <p>2. Amerika Birleşik Devletleri Haklar Beyannamesi’nin okunup Özgür Bölge onayına sunulması.</p>

      <p>3. Özgür Bölge’nin yedi kişiyi Özgür Bölge’yi yönetecek temsilciler olarak aday gösterip seçmesi.</p>

      <p>4. Abagail Freemantle’a Özgür Bölge temsilcilerince anlaşmaya varılmış her konuyu veto etme yetkisinin verilmesinin Özgür Bölge onayına sunulması.</p>

      <p>5. Boulder’daki süpergrip kurbanlarının uygun bir şekilde gömülmesi için ilk aşamada yirmi kişiden oluşacak Defin Komitesi’nin Özgür Bölge onayına sunulması.</p>

      <p>6. Havalar soğumadan elektriğin sağlanabilmesi için ilk aşamada altmış kişiden oluşacak Enerji Komitesi’nin Özgür Bölge onayına sunulması.</p>

      <p>7. Mümkünse Abagail Freemantle’ın yerini öğrenmek için en az on beş kişiden oluşacak Arama Komitesi’nin Özgür Bölge onayına sunulması.</p>
    </blockquote>

    <p>Larry’nin elleri, bu kelimesi kelimesine bildiği gündem maddelerinin basılı olduğu kâğıdı sinirle katlayarak uçak yaptı, organizasyon Komitesi’nde olmak bir anlamda eğlenceliydi. Evcilik oynayan çocuklar gibi birinin oturma odasında oturuyorlar, kola içiyorlar, Frannie’nin yaptığı keklerden yiyorlar ve konuşuyorlardı. Dağların ötesine, Kara Adam’ın tam kucağına casus gönderme kısmı bile bir oyunun parçası gibiydi, bunun bir sebebi, kendisinin yapacağını asla hayal edememesiydi. Böyle bir karabasanı yaşamak için insanın aklını kaybetmiş olması gerekirdi. Ama Coleman lambalarla aydınlatılmış konforlu ortamlarında konuşurken her şey makul görünüyordu. Yargıç, Dayna Jurgens veya Tom Cullen’ın yakalanması bir satranç oyununda bir kaleyi veya veziri kaybetmek kadar önemsiz görünüyordu, en azından kendi aralarında yaptıkları toplantılarda öyleydi.</p>

    <p>Ama şimdi bir yanında Lucy diğer yanında Leo (Nadine’i o gün hiç görmemişti ve Leo da nerede olduğunu bilmiyor gibiydi; sorduğunda, “Dışarıda,” diye cevap vermişti ilgisizce) ile otururken gerçekler kafasına dank etmiş ve midesine yumruk yemiş gibi olmuştu. Bu bir oyun değildi. Burada beş yüz seksen kişi vardı ve pek çoğu Larry Underwood’un pek iyi biri olmadığını veya salgından sonra sorumluluğunu üstlendiği ilk kişinin aşırı doz uyuşturucudan öldüğünü bilmiyordu.</p>

    <p>Elleri soğuk ve nemliydi. Kâğıdı tekrar uçak haline sokmaya çalışıyorlardı. Ellerine hâkim olarak durdurdu. Lucy bir elini tutup sıktı ve ona gülümsedi. Larry yüz buruşturmayı andıran bir tebessüm çabasıyla karşılık verdi ve kalbinde annesinin sesini duydu: <em>Sende bir şeyler eksik Larry.</em></p>

    <p>Bunu düşünmek paniğe kapılmasına yol açtı. Buradan bir çıkış yolu var mıydı, yoksa artık çok mu geçti? Bu yükü üstlenmek istemiyordu. Yargıç Farris’i ölümle sonuçlanabilecek bir göreve göndermeyi teklif etmişti bile. Oylamada kaybeder ve yerine bir başkası seçilirse yargıcı göndermek için aralarında tekrar oylama yapacaklardı, değil mi? Elbette yapacaklardı. Ve başkasını göndermeye karar vereceklerdi. Laurie Constable beni aday gösterdiğinde kalkıp kabul etmediğimi söyleyeceğim. Kimse beni zorlayamaz değil mi? Çıkmak istersem engel olamazlar. Böyle bir sorumluluğu kim ister yahu?</p>

    <p>Wayne Stukey’in çok uzun zaman önce kumsalda söyledikleri kulaklarında çınladı: <em>İnsana alüminyum folyo ısırmak gibi bir his veriyorsun.</em></p>

    <p>Lucy usulca konuştu. “Merak etme, iyi olacaksın.”</p>

    <p>Larry irkildi. “Hı?”</p>

    <p>“İyi olacaksın dedim. Değil mi Leo?”</p>

    <p>“Ah, evet,” dedi Leo başını sallayarak. Gözleri, beyni kalabalığın büyüklüğünü algılayamıyormuş gibi insanların üzerinden bir an bile ayrılmamıştı. “İyi.”</p>

    <p>Anlamıyorsunuz, aptallar, diye düşündü Larry. Elimi tutuyorsunuz ama yanlış bir kararla ikinizi birden öldürebileceğimi anlamıyorsunuz. Yargıç Farris’i ölümüne göndermek üzereyim ve o da kahrolası adaylığımı destekleyecek. Rezalet. Boğazından hafif bir ses yükseldi.</p>

    <p>“Bir şey mi dedin?” diye sordu Lucy.</p>

    <p>“Hayır.”</p>

    <p>O sırada, Brad Kitchner ve ekibinden bir bölümün elektrik santralinden getirip kurduğu Honda jeneratör sayesinde yanan acil durum ışıklarının keskin parlaklığı altında son derece canlı görünen kırmızı bir süveter ve kot pantolon giymiş olan Stu podyuma doğru yürümeye başladı. Kalabalığın içinde bir yerde biri alkış başlattı ve Larry’nin alaycı tarafı, başlatan kişinin topluluk yönetimi sanatı konusundaki kadrolu uzmanları Glen Bateman olduğunu düşündü. Sonuçta kimin başlattığı o kadar önemli değildi. Tek tük alkışlar, kısa süre içinde yayılıp gök gürültüsüne dönüşmüştü. Kürsüye varmış olan Stu’nun yüzünde komik bir şaşkınlık ifadesi vardı. Alkışlara tezahüratlar ve ıslıklar eklendi.</p>

    <p>Sonra içerideki herkes ayağa kalktı, alkışların gürültüsü sağanak yağmur sesi kıvamına geldi ve insanlar, <em>“Bravo! Bravo!”</em> diye bağırmaya başladı. Stu ellerini kaldırdı ama kalabalığın susmaya niyeti yoktu; bilakis gürültü iki katına çıktı. Larry göz ucuyla Lucy’ye bakınca kadının dudaklarının titrek ama muzaffer bir gülümsemeyle kıvrıldığını ve gözlerini Stu’ya dikmiş halde coşkuyla alkışlamakta olduğunu gördü. Gözlerinden yaşlar süzülüyordu. Diğer yanındaki Leo öyle bir hararetle alkışlıyordu ki Larry bu hızda giderse bir süre sonra ellerinin şişebileceğini düşündü. Coşkusunun yoğunluğu, Leo’nun yakın zamanda tekrar kazandığı kelime dağarcığını, İngilizceyi ikinci dil olarak öğrenmiş kişilerde bazen görüldüğü gibi yok etti. Tek yapabildiği neşeyle öter gibi sesler çıkarmaktı.</p>

    <p>Brad ve Ralph aynı zamanda basit bir ses sistemi kurmuştu. Stu mikrofona üfleyip konuştu. “Bayanlar baylar...”</p>

    <p>Ama alkışlar kesilmiyordu.</p>

    <p>“Bayanlar baylar, yerlerinize oturursanız...”</p>

    <p>Ama yerlerine oturmaya hazır değillerdi. Larry başını eğip acıyan ellerine baktı. Tıpkı diğer herkes gibi kendisinin de çılgınca alkışlamakta olduğunu fark etti.</p>

    <p>“Bayanlar baylar...”</p>

    <p>Alkışlar gök gürültüsü gibi yükselip yankılandı. Salgından sonra sessiz ve hareketsiz kalmış olan binayı ideal bir yuva olarak görüp yerleşmiş olan kır kırlangıçları deli gibi kanat çırpıyor, dalıyor, insanların bulunmadığı yerlere gitmek amacıyla telaşla uçuyordu.</p>

    <p>Kendimizi alkışlıyoruz, diye düşündü Larry. Hayatta, burada ve bir arada oluşumuz gerçeğini alkışlıyoruz. Belki birbirimize grup olarak tekrar merhaba diyoruz, bilmiyorum. Merhaba, Boulder. Nihayet. Burada olmak çok güzel, hayatta olmak harika.</p>

    <p>“Bayanlar baylar, yerlerinize oturursanız gerçekten çok mutlu olacağım.”</p>

    <p>Alkışlar yavaş yavaş dinmeye başladı. Hanımların –ve bazı beylerin– burun çekişleri duyulabiliyordu. Burunlar mendillerle siliniyordu. Fısıltılar salonu doldurmuştu. İnsanlar yerlerine otururken hışırtılar, gıcırtılar yükseldi.</p>

    <p>“Burada olduğunuz için mutluyum,” dedi Stu. “Ben de burada olmaktan mutluyum.” Mikrofondan tiz bir ses çıkınca Stu yüzünü buruşturup, “Hay ağzına...” dedi. Söyledikleri salonda net bir şekilde duyulunca kahkahalar yükseldi ve Stu’nun yüzü pembeleşti. “Galiba hepimiz bunlara tekrar alışmak zorunda kalacağız,” dedi ve yeni bir alkış koptu.</p>

    <p>Tekrar sessizlik çökünce Stu devam etti. “Beni tanımayan varsa, ismim Stuart Redman. Arnette, Teksas’tanım. Gerçi şimdi dünyanın diğer ucuymuş gibi geliyor.” Boğazını temizledi ve mikrofondan yine hafif bir ses yükseldi. Bir adım gerileyerek mikrofondan uzaklaştı. “Biraz heyecanlıyım, o yüzden kusuruma bakmayın...”</p>

    <p>“Bakmayız Stu!” diye neşeyle bağırdı Harry Dunbarton. Onaylayan gülüşmeler duyuldu. Hep birlikte kamp yapıyormuşuz gibi, diye düşündü Larry. Birazdan şarkılar söylemeye başlayacağız sanki. Bahse girerim Abagail Ana burada olsaydı söylemeye başlamıştık bile.</p>

    <p>“En son lisede, oynadığım futbol takımı finale çıktığında bu kadar kişinin bakışlarına maruz kalmıştım. Ama o zaman benimle birlikte diğer yirmi bir oyuncuya ve mini etekli ponpon kızlara da bakıyorlardı.”</p>

    <p>Neşe dolu kahkahalar yükseldi.</p>

    <p>Lucy, Larry’yi boynundan tutup çekti ve kulağına fısıldadı. “Neden endişeleniyordu ki? Doğal bir yeteneği var!”</p>

    <p>Larry başını salladı.</p>

    <p>“Ama bana katlanırsanız altından kalkabilirim sanırım.”</p>

    <p>Daha çok alkış. Bu kalabalık Nixon’un istifasını bile alkışlar ve tekrar sahneye dönene kadar alkışlamaya devam eder, diye düşündü Larry.</p>

    <p>“Öncelikle size Organizasyon Komitesi’ni ve nasıl burada olduğumu açıklayayım,” dedi Stu. “Yedi kişi bir araya gelip organize olmamız gerektiğini düşünerek bu toplantıyı planladık. Yapılacak çok şey var. Öncelikle Organizasyon Komitesi üyelerini size teker teker takdim etmek istiyorum. Umarım onlar için de biraz alkış ayırmışsınızdır, zira şu an ellerinizde bulunan gündem maddelerini ortaya çıkarmak için her biri çok kafa patlattı. İlk olarak Bayan Frances Goldsmith. Ayağa kalk, elbise içinde nasıl göründüğünü herkes görsün.”</p>

    <p>Fran ayağa kalktı. Zarif, yeşil bir elbise giymiş ve boynuna, eski günlerde iki bin dolar edebilecek bir inci kolye takmıştı. Alkışlara iltifat niteliğindeki ıslıklar ve iyi niyetli uluma sesleri karıştı.</p>

    <p>Yüzü kıpkırmızı olan Fran, yerine oturdu. Stu alkışlar tamamen dinmeden devam etti. “Woodsville, New Hampshire’dan Bay Glen Bateman.”</p>

    <p>Glen ayağa kalktı ve kalabalık onu da alkışladı. Her iki elini birden <em>zafer işareti</em> yaparak kaldırınca insanlardan coşkulu bağırışlar yükseldi.</p>

    <p>Stu sondan bir önceki isim olarak Larry’yi anons etti ve Larry gülümsemekte olan Lucy’nin bakışlarını üzerinde hissederek ayağa kalktı. Ardından gülümseme, onu saran sıcak alkışlar arasında kayboldu. Bir zamanlar, bir başka dünyada konserler vereceğini umuyordu. Konserin final şarkısı –“Baby Can You Dig Your Man?” adlı parça– başlamadan önce böyle alkışlar yükselecekti. Ama bu daha iyiydi. Ayakta sadece bir saniye kalmış, ama çok daha uzun gibi gelmişti. Adaylığı reddetmeyeceğini o an anladı.</p>

    <p>Stu son olarak Nick’i takdim etti ve en uzun, en coşkulu alkışı Nick aldı.</p>

    <p>Alkışlar nihayet dinince Stu, “Bu programda yoktu, ama milli marşla başlayabilir miyiz?” diye sordu. “Sözlerini ve melodisini herkesin hatırladığından eminim.”</p>

    <p>İnsanlar ayağa kalkarken yine hışırtılar, boğuk gürültüler oldu. Herkes başlamayı beklerken bir duraksama oldu. Sonra bir kızın tatlı sesi yükseldi ve üçüncü heceden sonra herkes ona katılarak söylemeye başladı. Fran’in sesiydi, ama Larry, onun sesinin altında kendininkini duyar gibi oldu. Yer ise Boulder değil, Vermont’tu ve tarih, 4 Temmuz’du. Cumhuriyetin iki yüz on dördüncü yaş günüydü ve Rita yeşil kusmuğu ağzından taşar halde, katılaşmış parmaklarının arasında bir ilaç kutusuyla arkasındaki çadırda ölü yatmaktaydı.</p>

    <p>Bir anda bütün tüyleri ürperdi ve The Who’nun bir şarkısında dediği gibi kilometreler, kilometreler ötesini görebilen bir varlık tarafından izlendiklerini hissetti. Kötü, karanlık, yabancı bir varlık. İçinde bir an oradan kaçma ve bir daha asla dönmeme isteği belirdi. Burada yaptıkları oyun oynamak değildi. Bu ciddi bir meseleydi, ölüm söz konusuydu. Hatta belki daha da kötüsü.</p>

    <p>Sonra kendi sesinin yerini kalabalığın sesi aldı. Lucy elini sıkıca kavramış, gözyaşları içinde marşı söylüyordu. Kalabalığın büyük bir kısmı ağlıyordu. Yitirilenler için, yok olan Amerikan rüyası için ağlıyorlardı. Aniden Rita anılarını terk etti. Yerini kendisi ve annesi aldı. Yankee Stadyumu’ndaydılar, 29 Eylül’dü. Yankee takımı çok az bir farkla Red Sox’ın gerisindeydi ve her an her şey olabilirdi. Stattaki elli beş bin kişinin tamamı ayaktaydı, oyuncuların heyecanı son noktadaydı. Guidry atış için hazırdı. Rickey Henderson solda, geri alandaydı ve New York, tüm ışıkları ve ihtişamıyla onları kucaklıyordu.</p>

    <p>Larry de milli marşı söyleyenlere katıldı. Bittiği sırada yeni bir alkış tufanı koptu ve o sırada kendi gözlerinin de yaşlı olduğunu fark etti. Rita ölmüştü. Alice Underwood ölmüştü. New York bitmişti. <em>Amerika</em> bitmişti. Randall Flagg’i mağlup etseler bile yapacakları hiçbir şey, karanlık sokakların ve parlak hayallerin dünyasıyla aynı olmayacaktı.</p>

    <p class="paragraf">Parlak ışıklar altında terlemekte olan Stu, ilk gündem maddelerini okudu: Anayasa ve Haklar Beyannamesi’nin okunup onaylanması. Milli marşın okunması onu da derinden etkilemişti ve yalnız değildi. Salonu dolduranların en azından yarısı gözyaşları içindeydi.</p>

    <p>Kimse tamamen okunmalarını talep etmedi –aslında yasal olarak böyle bir hakları vardı– ve Stu bu yüzden minnettardı. Yüksek sesle okumayı pek beceremiyordu. Her maddenin “okuma” bölümü Özgür Bölge sakinlerince onaylandı. Glen Bateman ayağa kalktı ve her iki belgenin Özgür Bölge hükümetinin kanunu olarak kabul edilmesini teklif etti.</p>

    <p>Arkadan bir ses yükseldi. “Destekliyorum!”</p>

    <p>“Teklif edildi ve desteklendi,” dedi Stu. “Oylamaya geçiyoruz. Kabul edenler?”</p>

    <p><em>“KABUL!”</em> sesleri bir anda salonda gök gürültüsü gibi yükseldi. Glen’in sandalyesinin dibinde uyumakta olan Kojak başını kaldırıp gözlerini şaşkınca kırpıştırdıktan sonra tekrar patilerine dayadı. Bir an sonra alkışlar kulakları sağır edercesine yükseldi ve Kojak yine başını kaldırdı. Oy vermek hoşlarına gitti diye düşündü Stu. Kendilerini nihayet kontrolü tekrar ele geçirmiş gibi hissediyorlar. Tanrı biliyor ya bu duyguya ihtiyaçları var. Hepimizin var.</p>

    <p>Stu başlangıç aşamasından sonra kaslarının stresle gerildiğini hissetti. Şimdi bizi bekleyen tatsız sürprizler olup olmadığını göreceğiz, diye düşündü.</p>

    <p>“Gündemin üçüncü maddesi,” diye başladı ve tekrar boğazını temizlemek zorunda kaldı. Mikrofondan yine tiz bir ses çıktı ve daha fazla terlemeye başladı. Fran sakince ona bakıyor, devam etmesi için başını sallıyordu. “Özgür Bölge’nin yedi kişiyi Özgür Bölge’yi yönetecek temsilciler olarak aday gösterip seçmesi. Yani...”</p>

    <p>“Sayın toplantı yöneticisi! Sayın toplantı yöneticisi!”</p>

    <p>Başını çiziktirmiş olduğu notlardan kaldıran Stu, önseziyle karışık korkuyla baktı. Seslenen Harold Lauder’dı. Takım elbise giyip kravat takmış, saçlarını özenle taramıştı, ortadaki koridorda ayakta duruyordu. Glen bir keresinde muhalefetin Harold’ın etrafında toplanabileceğini söylemişti. Ama bu kadar erken olabilir miydi? Bunun olmadığını umuyordu. Çılgınca bir an için Harold’a söz hakkı vermemeyi düşündü ama hem Nick hem Glen onu, yapacağı işin çok hassas olduğu, karşısına tehlikeler çıkabileceği yönünde uyarmıştı. Harold’ın yeni bir sayfa açtığına dair fikrinde yanılmış mıydı yoksa? Görünüşe bakılırsa bunu kısa süre sonra öğrenecekti.</p>

    <p>“Harold Lauder’a söz hakkı verilmiştir.”</p>

    <p>Başlar Harold’ı daha iyi görebilmek için çevrildi.</p>

    <p>“Organizasyon Komitesi üyelerinin olduğu gibi Kalıcı Kurul üyeliğine getirilmesini teklif ediyorum. Hizmet etmeyi kabul ederlerse elbette.” Harold bunları söyledikten sonra oturdu.</p>

    <p>Bir anlık sessizlik oldu. Stu şaşkınca teklifi düşünüyordu.</p>

    <p>Sonra alkışlar salonu tekrar doldurdu ve birçok kişiden, “Destekliyorum!” sesleri yükseldi. Harold halinden memnun bir ifadeyle yerine oturdu ve sırtına coşkuyla vuranlarla gülümseyerek konuşmaya başladı.</p>

    <p>Sessizliği sağlayabilmek için Stu’nun tokmağı beş altı kez sertçe indirmesi gerekti.</p>

    <p><em>Bunu planlamış,</em> diye düşündü Stu. <em>Bu insanlar bizi seçecek, ama Harold’ı hatırlayacak. Yine de hiçbirimizin, Glen’in bile aklına gelmeyen çözümü buluverdi. Gerçekten dâhice.</em> Öyleyse neden böyle sıkıntılı görünüyordu? Yoksa kıskançlık mıydı bu? Harold’a yönelik, henüz bir günlük ömrü olan iyi düşünceleri şimdiden yok mu oluyordu?</p>

    <p>“Bir teklif sunuldu,” dedi mikrofona sesini yükselterek. Bu kez uğultuyu umursamamıştı. “Teklif sunuldu millet!” Tokmağı tekrar indirince gürültü azaldı. “Organizasyon Komitesi üyelerinin Özgür Bölge Kalıcı Kurulu üyeleri olarak seçilmesi teklif edilip desteklendi. Teklifin tartışılmasına veya oylanmasına geçmeden önce komite üyelerinden herhangi birinin buna itirazı olup olmadığını sormak istiyorum.”</p>

    <p>Salona sessizlik hâkim oldu.</p>

    <p>“Pekâlâ,” dedi Stu. “Teklif hakkında tartışmak isteyen var mı?”</p>

    <p>“Buna gerek olduğunu sanmıyorum Stu,” dedi Dick Ellis. “Harika bir fikir. Hadi oylama yapalım!”</p>

    <p>Bunun üzerine yine alkışlar başladı. Charlie Impening söz almak için elini sallıyordu, ama Stu, onu görmezden gelerek –Glen Bateman algıda seçiciliğin iyi bir örneği derdi– oylamaya geçti.</p>

    <p>“Harold Lauder’ın teklifini kabul edenler lütfen kabul desin.”</p>

    <p><em>“Kabul!”</em> diye haykırdılar ve kırlangıçlar yine telaşla uçuştu.</p>

    <p>“Karşı olan var mı?”</p>

    <p>Yoktu, Charlie Impening bile sessiz kalmıştı. Salondan tek bir ret oyu çıkmamıştı. Bunun üzerine Stu biri –isim vermek gerekirse Harold Lauder– arkasından sinsice yaklaşıp plastikten bir balyozla kafasına sertçe vurmuş gibi sersemlemiş bir halde gündemdeki diğer maddelere geçti.</p>

    <p class="paragraf">“İnip biraz itelim, olur mu?” diye sordu Fran. Sesi yorgundu.</p>

    <p>“Elbette.” Bisikletten inip yanında yürümeye başladı. “İyi misin Fran? Bebekle ilgili bir sorun mu var?”</p>

    <p>“Hayır, yorgunum sadece. Saat gecenin biri. Yoksa fark etmemiş miydin?”</p>

    <p>“Evet, epey geç oldu,” diye kabul etti Stu ve huzurlu bir sessizlik içinde bisikletlerini itmeye devam ettiler. Toplantı bir saat önce sona ermişti. Tartışmaların büyük bölümü Abagail Ana’yı arama çalışmaları üzerinde yoğunlaşmıştı. Yargıç Farris, Boulder’da neden o kadar az ceset olduğuna dair çok ilginç bir açıklama getirmiş olmasına rağmen diğer gündem maddeleri üzerinde pek az konuşulduktan sonra kısa sürede kabul edilmişti. Boulder’ın yerel gazetesi <em>Camera</em>’nın son dört baskısına göre tüm kasaba, çılgınca bir dedikoduyla çalkalanmaktaydı. Rivayete göre süpergribin kaynağı, Broadway’deki Boulder Hava Ölçüm Tesisi’ydi. Tesisin sözcüsü –hâlâ ayakta olan birkaçından biri– bunun son derece saçma bir iddia olduğunu söyleyerek herkesi tesisi gezmeye davet elmiş, tek bulacaklarının hava kirliliği göstergeleriyle rüzgâr ölçüm cihazları olduğunu belirtmişti. Ama dedikodular bu açıklamalara rağmen yayılmış, muhtemelen haziran sonundaki o korkunç günlerin koşullarıyla iyice beslenmişti. Hava ölçüm tesisi ya bombalanmış ya yakılmış, Boulder sakinlerinin büyük bölümü de kaçmıştı.</p>

    <p>Hem Defin Komitesi hem Enerji Komitesi teklifleri, Harold Lauder’ın –toplantıya son derece hazırlıklı gelmiş gibiydi– Özgür Bölge nüfusundaki her yüz kişilik artışta komitelere ikişer üye daha eklenmesi önerisiyle birlikte kabul edilmişti.</p>

    <p>Arama komitesi de hiçbir ret oyu almadan kabul edilmiş, ama Abagail Ana’nın ortadan kayboluşuna dair tartışmalar uzadıkça uzamıştı, Glen toplantı öncesinde Stu’ya bu tartışmayı mecbur kalmadıkça kısıtlamaması yönünde tavsiyede bulunmuştu; bu konu, özellikle de ruhani liderleri olarak gördükleri kişinin bir tür günah işlemiş olması hepsini çok endişelendiriyordu. En güzeli içlerini iyice boşaltmalarına fırsat vermekti.</p>

    <p>Yaşlı kadın bıraktığı notun arkasında İncil’den iki ayeti belirtmişti: Meseller 11: 1-3 ve 21: 28-31. Yargıç Farris bunları önemli bir davaya hazırlanan bir avukat gibi araştırıp bulmuş ve tartışmanın başında ayağa kalkarak yüksek sesle okumuştu. Meseller’in on birinci bölümündeki ayetler şöyleydi: “Sahte bir denge, Tanrı’nın laneti; hakça bir ağırlık ise lütfudur. Kibri utanç takip eder; ama erdem, alçakgönüllülerdedir. Dürüstlük, onlara yol gösterecek; günahkârların sapıklıkları onları yok edecektir.” Yirmi birinci bölümdeki ayetler de bunlara benzer anlamlar içeriyordu: “Yalancı bir şahit, telef olacak; ama işiten adam durmaksızın konuşacaktır. Dürüst olanların yolu açılır. Tanrı karşısında ne bilgelik, ne feraset, ne niyet vardır. At, savaş günü için hazırlanır ama emniyet Tanrı’dandır.”</p>

    <p>Yargıcın söylevini (başka türlü tanımlanamazdı) takip eden konuşmalar dallanıp budaklanmış, hatta komik denecek noktalara varmıştı. Adamın biri, bölüm numaraları toplanırsa otuz bir sayısının elde edildiğini ve bunun, Vahiyler Kitabı’ndaki toplam bölüm sayısı olduğunu söylemişti. Bunun üzerine Yargıç Farris ayağa kalkmış, Vahiyler Kitabı’nda sadece yirmi iki bölüm bulunduğunu, en azından kendi İncilinde öyle olduğunu, zaten yirmi birle on birin toplamının otuz bir değil, otuz iki ettiğini söylemişti. Az önceki iddiayı dile getiren adam kendi kendine bir şeyler mırıldandıktan sonra susmuştu.</p>

    <p>Bir başkası, Abagail Ana’nın ortadan kaybolduğu gece gökyüzünde ışıklar gördüğünü ve İşaya Peygamber’in uçan dairelerin varlığını doğruladığını söylemişti. Bunun üzerine Yargıç Farris tekrar ayağa kalkarak beyefendinin İşaya’yı Hezekiel ile karıştırdığını, bahsedilenin ise uçan daire değil, “tekerlek içinde tekerlek” olduğunu ve bildiği kadarıyla varlığı kanıtlanmış tek uçan dairenin karı koca kavgalarında havada uçuşan tabaklar olduğunu söylemişti.</p>

    <p>Geri kalan tartışmaların büyük bir bölümü, artık bir hayale dönüşmüş olan rüyalar üzerineydi. İnsanlar birer birer ayağa kalkarak Abagail Ana’nın işlediğini söylediği kibir günahına itiraz etmişti. Yaşlı kadının nezaketinden, birkaç kelimeyle insanlara huzur verebilmesinden bahsetmişlerdi. Kalabalığın büyüklüğü karşısında neredeyse dili tutulan, ama aklındakileri dile getirmekte kararlı olan Ralph Brentner ayağa kalkmış ve bunlara benzeyen görüşlerini beş dakika boyunca anlatmıştı. Son olarak, annesinden sonra tanıdığı en muhteşem kadın olduğunu dile getirmişti. Yerine otururken gözyaşlarına güçlükle hâkim olduğu anlaşılıyordu.</p>

    <p>Tüm bu söylenenler Stu’ya kendini bir cenaze törenindeymiş gibi hissettirmiş ve son derece huzursuz olmuştu. İnsanların Abagail Ana’yı kaybettiklerini neredeyse kabullendiğini görebiliyordu. Abby Freemantle bu saatten sonra dönecek olursa insanlar ona yine kucak açacak, dertleri olduğunda ona danışacak ve sözlerine kulak asacaktı... ama gözlerindeki yerinin değişmiş olduğunu da göreceklerdi. Özgür Bölge Kurulu ile Abagail Ana arasında bir tercih yapılacak olsa daha önceki gibi mutlak bir şekilde baskın çıkmayacağı aşikârdı. Abagail Ana gitmiş, ama toplum, varlığını sürdürmüştü. Toplum kısa bir süre için hayatlarını etkileyen rüyaların gücünü unutmaya yüz tutmuştu, ama bunu unutmayacaktı.</p>

    <p>Toplantıdan sonra otuz kadar kişi, Chautauqua Salonu’nun arkasındaki avluda bir süre oturmuştu. Yağmur dinmiş, bulutlar dağılıyordu ve havada hoş bir serinlik vardı. Stu ve Frannie, Larry, Lucy, Leo ve Harold’la oturmuştu.</p>

    <p>“Bu akşam hepimizi gölgede bıraktın,” demişti Larry, Harold’a. Ardından dirseğiyle Fran’i dürmüştü. “Sana çok becerikli olduğunu söylememiş miydim?”</p>

    <p>Harold’ın yüzünde belli belirsiz bir tebessüm belirmiş ve mütevazı bir şekilde omuz silkmişti. “Sadece birkaç fikir dile getirdim. Asıl işi başlatan sizsiniz. Sonuna kadar götürmek de sizin hakkınız.”</p>

    <p>Stu bundan on beş dakika sonra, eve varmalarına hâlâ on dakikalık yolları varken, “İyi olduğundan emin misin?” diye tekrar sordu.</p>

    <p>“Evet. Sadece bacaklarım biraz yoruldu, hepsi bu.”</p>

    <p>“Kendine fazla yüklenmemen lazım Frances.”</p>

    <p>“Bana o isimle hitap etme, nefret ettiğimi biliyorsun.”</p>

    <p>“Kusura bakma. Bir daha yapmam Frances.”</p>

    <p>“Bütün erkekler piç.”</p>

    <p>“Daha iyi olmak için elimden geleni yapacağım, Frances, söz veriyorum.”</p>

    <p>Frannie, ona dil çıkardı, ama Stu pek havasında olmadığını anlayarak takılmayı bıraktı. Fran’in yüzü solgun, ifadesi dalgındı. Birkaç saat önce coşkuyla milli marşı söyleyen Frannie’den eser yoktu.</p>

    <p>“Canını sıkan bir şey mi var hayatım?”</p>

    <p>Fran başını iki yana salladı, ama Stu gözlerinde yaşlar görür gibi olmuştu.</p>

    <p>“Ne oldu? Söyle bana.”</p>

    <p>“Hiç. Sorun bu. Canımı sıkan hiçlik. Her şey bitti ve ben bunu nihayet anladım hepsi bu. Milli marşı altı yüzden az kişi söyledi. Ve birden kafama dank etti. Sosisli sandviç arabaları yok. Coney Island’daki dönme dolap artık dönmüyor. Kimse Seattle’daki Space Needle’da son bir içki içmiyor. Birileri nihayet Boston’daki uyuşturucu savaşına ve Times Meydanı’ndaki kadın ticaretine son verdi. Bunlar korkunç şeylerdi, ama bence tedavileri çok daha kötü oldu. Anlatabiliyor muyum?”</p>

    <p>“Evet.”</p>

    <p>“Günlüğümde ‘Hatırlanacak Şeyler’ adında küçük bir bölüm var. Bebek... hiçbir zaman göremeyeceği şeyleri bilsin diye. Ve bunu düşünmek beni hüzünlendiriyor. Bölümün ismini ‘Yok Olanlar’ yapmalıymışım.” Boğazından bir hıçkırık kaçınca durdu ve engellemek istercesine bir eliyle ağzını kapadı.</p>

    <p>“Herkes aynı şekilde etkilendi,” dedi Stu kolunu omzuna atarak. “Eminim pek çok kişi bu gece gözyaşları içinde uykuya dalacak. Hepimiz aynı durumdayız.”</p>

    <p>“Bütün ülke için yas tutmak bana imkânsız gibi geliyor,” dedi Fran ağlayarak. “Ama başımıza gelen bu. Bu... bu ufak tefek şeyler beynime üşüşüp duruyor. Araba satıcıları. Frank Sinatra. Temmuzda çoğu Quebec’ten gelmiş insanlarla dolan Old Orchard Plajı. MTV’deki o şapşal adam, galiba ismi Randy’ydi. Eski günler... of Tanrım, kahrolası bir Rod McKuen şiiri gibi konuşuyorum!”</p>

    <p>Pişirdiği ekmek kabarmadı diye ağlama krizine giren teyzesi Betty’yi hatırlayan Stu, ona sarılıp sırtını teselli edercesine sıvazladı. Teyzesi o sırada kuzini Laddie’ye hamileydi, galiba yedi aylık falandı. Kurulama bezini gözlerine bastırırken Stu’ya aldırmamasını, bütün hamile kadınların salgıbezlerinin ürettiği hormonlar yüzünden tımarhaneden iki adım uzakta durduğunu söylemişti.</p>

    <p>Frannie bir süre sonra kendini toparlayarak konuştu. “Tamam. Tamam. Daha iyiyim. Hadi gidelim.”</p>

    <p>“Seni seviyorum Frannie,” dedi Stu. Bisikletlerini itmeye devam ettiler.</p>

    <p>“En iyi hatırladığın nedir?” diye sordu Fran. “Listenin en başındaki?”</p>

    <p>“Şey...” dedi Stu ve küçük bir kahkaha atarak sustu.</p>

    <p>“Söyle Stuart.”</p>

    <p>“Delice.”</p>

    <p>“Hadi ama.”</p>

    <p>“Söylemek istediğimden emin değilim. Aklımı kaçırdığımı düşüneceksin.”</p>

    <p>“Söylesene yahu!” Stu’nun pek çok ruh haline tanık olmuştu, ama bu mahcubiyetle karışık huzursuzluk yeniydi.</p>

    <p>“Bunu kimseye söylemedim. Ama son birkaç haftadır hep aklımda. 1982’de başıma bir şey gelmişti, o sıralar Bill Hapscomb’un benzin istasyonunda çalışıyordum. Kasabadaki hesap makinesi fabrikasında çalışıyordum, ama işime geçici olarak son verilmişti. Hap elinden geldiğince bana iş verirdi. Gece on birden kapanana kadar, yani sabah üçe kadar istasyonda çalışırdım. Dixie Kâğıt Fabrikası’ndaki 15.00 - 23.00 mesaisi bittikten sonra istasyona pek gelen giden olmazdı. On ikiyle üç arasında tek bir aracın bile uğramadığı pek çok gece olmuştu. İçeride oturup bir roman veya dergi okur, çoğunlukla da uyuyakalırdım. Bilirsin işte.”</p>

    <p>“Evet.” Biliyordu. Daha sonra olayların tuhaf akışında hayatının erkeği olacak geniş omuzlu adamın kucağında açık duran bir kitapla plastik bir Woolco sandalyesinde uyumakta olduğunu hayal edebiliyordu. Teksas gecesinin ıssızlığında, beyaz ışığın soğuk aydınlığında uyuyordu. Zihnindeki ona dair her görüntüde olduğu gibi bunda da onu çok sevdi.</p>

    <p>“Neyse, bir gece saat ikiyi çeyrek geçe ayaklarımı uzatmış, Hap’in masasının gerisinde oturuyor, bir kovboy romanı okuyordum... Louis L’Amour, Elmore Leonard ya da bir benzeri. Bütün camları inik, içinden yüksek sesli müzik yayılan, eski bir Pontiac istasyona girdi. Şarkıyı bile hatırlıyorum, Hank Williams’ın ‘Movin’ on’uydu. Ne çok genç ne çok yaşlı denebilecek bir adam direksiyondaydı ve yanında başka kimse yoktu. İyi görünümlü biriydi, ama biraz da ürkütücüydü, kolayca korkunç şeyler yapabilecek biriymiş gibiydi. Kıvırcık, gür, koyu renk saçları vardı. Bacaklarının arasına bir şişe şarap sıkıştırmıştı. Dikiz aynasından suni köpükten yapılma bir çift zar sarkıyordu. ‘Yüksek kalite olsun,’ dedi, tamam, dedim, ama ona bakarak bir süre öylece durdum. Çünkü yüzü tanıdık gelmişti. Kim olduğunu çıkarmaya çalışıyordum.”</p>

    <p>Artık köşeye varmışlardı; evlerinin olduğu apartman, yolun karşısındaydı. Orada durdular. Fran kulak kesilmiş, onu dinliyordu.</p>

    <p>“Sonra dedim ki, ‘Tanışıyoruz, değil mi? Corbett veya Maxin civarındansınız sanırım.’ Ama aslında onu bu iki kasabadan tanıyor gibi değildim. ‘Hayır, ama çocukken ailemle birlikte bir kere Corbett’ten geçmiştik,’ dedi. ‘Çocukken Amerika’nın bütün kasabalarından geçmişim gibi geliyor. Babam Hava Kuvvetleri’ndeydi.’</p>

    <p>“Sonra gidip deposuna benzin doldurdum, ama tüm o süre boyunca onu nereden tanıdığımı düşünüp durdum. Cevap birdenbire kafamda belirdi. Ve neredeyse altıma edecektim, çünkü direksiyonun gerisindeki adamın ölmüş olması gerekiyordu.”</p>

    <p>“Kimdi o adam Stuart? Kimdi?”</p>

    <p>“Bırak da kendi kafama göre anlatayım Frannie. Gerçi nasıl anlatılırsa anlatılsın, inanılmayacak kadar çılgınca bir hikâye. Açık camın önüne gittim ve, ‘Altı dolar otuz sent ediyor,’ dedim. Bana iki beşlik verdi ve üstünün kalabileceğini söyledi. ‘Galiba sizi nereden tanıdığımı buldum.’ dedim. ‘Eh, bulmuşsan bulmuşsundur,’ dedi ve bana tüyler ürperten bir gülümsemeyle baktı. Hank Williams tüm bu süre boyunca şehre gitmekle ilgili şarkısına devam etmişti. ‘Düşündüğüm kişiyseniz ölü olmanız gerekir,’ dedim. O da bana, ‘Her okuduğuna inanma,’ dedi. ‘Hank Williams’ı çok seviyorsunuz galiba,’ dedim. Aklıma söyleyecek başka bir şey gelmemişti. Ama bir şey söylemezsem camı kaldırıp gideceğini biliyordum... ve gitmesini istiyordum. Aynı zamanda istemiyordum da. Henüz değil. Ben emin olana kadar değil. O sırada insanın ne kadar isterse istesin pek çok şey hakkında asla emin olamayacağını daha öğrenmemiştim.</p>

    <p>“‘Hank Williams en iyilerden biridir,’ dedi. ‘Yoldayken müzik dinlemeyi seviyorum. New Orleans’a gidiyorum. Bütün gece araba kullanıp yarın bütün gün uyuyacağım, sonra tekrar yola çıkacağım. Hâlâ aynı mı? New Orleans yani?’ Soruya, ‘Nasıl yani?’ diye karşılık verdim. ‘Bilirsin işte,’ dedi. ‘Oldukça güneyde,’ dedim. ‘Ama artık çok daha fazla ağaç var.’ Bunu duyunca güldü. ‘Belki tekrar görüşürüz,’ dedi. Ama onu tekrar görmek istemiyordum Frannie. Çünkü karanlığa çok uzun süre bakmış, muhtemelen orada ne olduğunu görmeye başlamış birinin gözleriyle bakıyordu. Bence şu Flagg denen adamın gözleri de onunkilere benziyordur.”</p>

    <p>Stu bisikletlerini yolun karşısına geçirip yerlerine bırakırlarken başını iki yana sallıyordu. “Sürekli bunu düşünüyordum. Albümlerinden birkaçını almayı düşündüm, ama sonra istemediğime karar verdim. Sesi... sesi güzel ama beni ürpertiyor.”</p>

    <p>“Stuart, kimden bahsediyorsun sen?”</p>

    <p>“The Doors adlı bir rock grubu vardı, hatırlıyor musun? O gece Arnette’e gelip benzin alan adam Jim Morrison’dı. Bundan eminim.”</p>

    <p>Frannie’nin ağzı bir karış açık kaldı. “Ama o öldü! Fransa’da öldü! O...” Sonra sustu. Morrison’ın ölümünde tuhaf bir şey vardı, değil mi? Gizemli bir şey.</p>

    <p>“Öyle mi dersin?” diye sordu Stu. “Merak ediyorum. Belki ölmüştür ve istasyonda gördüğüm ona çok benzeyen biridir. Ama...”</p>

    <p>“Sence gerçekten o muydu?”</p>

    <p>Artık annelerinin yemeğe çağırmasını bekleyen çocuklar gibi omuzları birbirine değerek yan yana merdivenlerde oturuyorlardı.</p>

    <p>“Evet,” dedi Stu. “Bence oydu. Ve bu yaza kadar başıma gelen en tuhaf şeyin bu olduğunu düşünüyordum. Meğer yanılıyormuşum.”</p>

    <p>“Ve bunu kimseye anlatmadın,” dedi Fran şaşkınca. “Jim Morrison’ı ölümünden yıllar sonra gördün ve kimseye söylemedin. Stuart Redman, Tanrı seni dünyaya gönderirken ağız yerine şifreli bir kilit koymalıymış.”</p>

    <p>Stu gülümsedi. “Eh, kitaplarda dendiği gibi seneler geldi geçti ve ne zaman o geceyi düşünsem o olmadığından daha çok emin oluyordum. Sadece ona benzeyen biriydi. Artık bu meseleyi kafamda bitirmiştim. Ama son birkaç haftadır yine aklımı kurcalamaya başladı. Ve bu kez de gördüğümün o olduğunu düşünmeye başladım. Hatta belki şimdi bile hayattadır. Ne komik olurdu, değil mi?”</p>

    <p>“Yaşıyorsa bile burada değil,” dedi Fran.</p>

    <p>“Burada olmasını ummazdım zaten. Zira gözlerini gördüm.”</p>

    <p>Frannie elini Stu’nun koluna koydu. “Ne hikâye ama.”</p>

    <p>“Evet. Ve eminim ülkede benzer bir hikâyesi olan yirmi milyon kişi vardır. Kimi Elvis Presley’i gördüğüne inanır, kimi de Howard Hughes’u.”</p>

    <p>“Artık yoktur.”</p>

    <p>“Doğru, artık yoktur. Harold bu gecenin yıldızıydı, değil mi?”</p>

    <p>“Buna konuyu değiştirmek deniyor sanırım.”</p>

    <p>“Haklısın sanırım.”</p>

    <p>“Evet,” dedi Fran sonra. “Öyleydi.”</p>

    <p>Sesindeki endişe ve kaşlarının arasındaki ince çizgi, Stu’yu gülümsetti. “Bu durum biraz canını sıktı, değil mi?”</p>

    <p>“Evet ama söylemeyeceğim. Artık onun tarafındasın.”</p>

    <p>“Haksızlık etme Fran. Benim de canımı sıktı. Büyük toplantı öncesinde kendi aramızda iki kere toplandık... her ayrıntının üzerinde durup hazırlık yaptık... en azından biz öyle düşündük... ve sonra sahneye Harold çıkıverdi. Şuraya iki tık tık buraya iki tık tık yaptı ve, ‘İstediğiniz aslında bu değil mi?’ dedi. Biz de, ‘Evet, öyle, teşekkürler Harold,’ dedik.” Stu başını iki yana salladı. “Organizasyon Komitesi üyelerini Kalıcı Kurul için olduğu gibi aday göstermeyi biz neden akıl edemedik Fran? <em>Dâhiyane</em> bir fikirdi. Oysa biz üzerinde <em>tartışmadık</em> bile.”</p>

    <p>“Eh, insanların nasıl bir ruh halinde olacağından emin değildik. Abagail Ana’nın gidişinden sonra sıkkın, hatta acımasız olabileceklerini düşünmüştüm. Impening de felaket tellalı gibi konuşuyordu...”</p>

    <p>“Acaba bir şekilde susturulabilir miydi?” dedi Stu dalgınca.</p>

    <p>“Ama hiç düşündüğüm gibi değildi. İnsanlarda <em>müthiş</em> bir... coşku vardı. Sen de hissettin mi?”</p>

    <p>“Evet.”</p>

    <p>“Bence Harold olanları planlamamıştı. Fırsatı gördü ve değerlendirdi.”</p>

    <p>“Onun hakkında ne düşüneceğimi bir türlü bilemiyorum,” dedi Stu. “Abagail Ana’yı aramaya gittiğimiz akşam onun için gerçekten üzülmüştüm. Ralph ve Glen geldiği sırada çok kötü görünüyordu, neredeyse bayılacak gibiydi. Ama az önce avluda herkesle birlikte konuşup tebrikleri kabul ederken kurbağa gibi kabarmıştı. Sanki dışarıdan gülüyor, ama içinden, ‘Komitenizin beş para etmediğini gördünüz, alın başınıza çalın aptallar,’ diyordu. İnsanın çocukken aklının bir türlü ermediği bulmacalara benziyor. Hani şu ayrı ayrıyken birdenbire iç içe geçen çelik halkalar gibi.”</p>

    <p>Fran ayaklarını uzatıp baktı. “Harold’dan bahsetmişken, ayaklarımda bir tuhaflık görüyor musun Stu?”</p>

    <p>Stu dikkatle baktıktan sonra, “Hayır,” dedi. “Ayakkabılarının çarığa benzemesi ve komik oluşundan başka bir gariplik yok. Ha bir de ayakların kocaman.”</p>

    <p>Fran, ona hafifçe vurdu. “Bunlar ayak sağlığı için idealmiş. Bütün iyi dergilerde öyle yazıyor. Ve ayaklarım otuz yedi buçuk numara. Hiç de büyük değiller.”</p>

    <p>“Peki neden sordun? Vakit geç oldu hayatım.” Apartmanın girişine doğru yürümeye başladılar.</p>

    <p>“Hiç. Harold bütün gece ayaklarıma bakıp durdu. Toplantıdan sonra avluda oturup konuşurken.” Kaşlarını hafifçe çatarak başını iki yana salladı. “Harold Lauder ayaklarımla neden ilgileniyor olabilir ki?”</p>

    <p class="paragraf">Larry ve Lucy el ele yürüyerek eve döndüler. Leo bir süre önce Nadine annesiyle kaldığı eve giderek yanlarından ayrılmıştı.</p>

    <p>Kapıya doğru yürürlerken Lucy, “Ne toplantıydı ama,” dedi. “Hiç aklıma gelmezdi...” Karanlık bir şekil terastaki gölgelerin arasından çıkıverince kelimeler boğazına dizildi. Larry içinin bir anda dehşetle dolduğunu hissetti. <em>Bu o,</em> diye düşündü çılgınca. <em>Beni almaya geldi. Yüzünü göreceğim.</em></p>

    <p>Sonra bunları nasıl olup da düşündüğünü merak etti, zira karşısındaki Nadine Cross’tu. Yumuşak bir kumaştan, gri mavi bir elbise giymişti. Açık bıraktığı saçları omuzlarına ve sırtından beline doğru dökülüyordu. Kuzguni teller arasında bembeyaz tutamlar vardı.</p>

    <p><em>Lucy, onun yanında ikinci el pazarında alıcı bekleyen bir külüstür gibi kalıyor,</em> diye düşündü Larry kendine engel olamadan ve böyle düşündüğü için de nefret ederek. Bu konuşan eski Larry’ydi... eski Larry mi? Eski Âdem de denebilirdi aslında.</p>

    <p>“Nadine,” dedi Lucy titrek sesle. Bir elini göğsüne bastırmıştı. “Ödümü patlattın. Sandım ki... şey, ne sandığımı bile bilmiyorum.”</p>

    <p>Nadine, Lucy’ye aldırmadı. “Seninle konuşabilir miyim?” diye sordu Larry’ye.</p>

    <p>“Ne? Şimdi mi?” Göz ucuyla Lucy’ye baktı ya da baktığını sandı... Lucy’nin o an nasıl göründüğünü daha sonra hiç hatırlayamayacaktı. Sanki bir yıldız önünü kapatıp görünmesini engellemişti. Parlak değil, kapkara bir yıldız.</p>

    <p>“Evet. Şimdi konuşmamız lazım.”</p>

    <p>“Sabah olsa...”</p>

    <p>“Şimdi Larry. Ya şimdi ya hiç.”</p>

    <p>Larry tekrar Lucy’ye baktı ve bu kez onu gördü. Yüzündeki tevekkül ve incinmişliği fark etti.</p>

    <p>“Hemen gelirim Lucy.”</p>

    <p>“Gelmeyeceksin,” dedi Lucy boğuk bir sesle. Gözleri yaşlarla parlamaya başladı. “Geleceğini hiç sanmıyorum.”</p>

    <p>“On dakika sonra içerideyim.”</p>

    <p>“On dakika, on yıl,” dedi Lucy. “Besbelli seni almaya gelmiş. Tasma da getirdin mi Nadine?”</p>

    <p>Nadine için Lucy Swann diye biri o an yoktu. O kapkara iri gözleri Larry’ye dikilmişti. Larry daima bu gözlerin gördüğü en güzel gözler olduğunu düşünecekti. İncindiğinde, başı beladayken veya belki de kederden kafayı yemek üzereyken insanın aklına düşen, derin bakışlı sakin gözlerdi.</p>

    <p>“Geleceğim Lucy,” dedi otomatik bir şekilde.</p>

    <p>“O...”</p>

    <p>“Gir hadi.”</p>

    <p>“Evet, gireceğim. Ne de olsa o geldi. Bana ihtiyaç yok.”</p>

    <p>Basamakları koşarak çıktı, sonuncuya takılarak dengesini kaybetti. Son anda dengesini tekrar sağlayarak kapıyı açtı ve hıçkırıklarının duyulmaması için çarparak kapattı.</p>

    <p>Larry ve Nadine gözleri kenetlenmişçesine uzun bir süre birbirine baktı. İşte böyle olur, diye düşündü Larry. Odanın diğer ucunda biriyle göz göze gelip, asla unutmadığında veya kalabalık bir metro durağının uzak köşesinde ikizin olabilecek birini gördüğünde ya da caddede yürürken ilk seviştiğin kıza ait olabilecek bir kahkaha duyduğunda...</p>

    <p>Ama ağzında çok acı bir tat vardı.</p>

    <p>“Hadi köşeye kadar yürüyüp dönelim,” dedi Nadine alçak sesle. “Bu kadarını yapabilir misin?”</p>

    <p>“İçeri girsem daha iyi. Gelmek için bundan daha kötü bir zaman seçemezdin.”</p>

    <p>“Lütfen? Sadece köşeye kadar? İstersen diz çöküp yalvarırım. Bak. Gördün mü?”</p>

    <p>Ve Nadine eteklerini hafifçe kaldırarak, dehşetle bakan Larry’nin önünde diz çöktü. Kadının çıplak bacaklarını bir anlığına gören Larry bedeninin geri kalanının da çıplak olduğundan ilginç bir şekilde emin oldu. Bunu neden düşünmüştü? Bilmiyordu. Nadine’in gözleri yüzünden ayrılmıyor, başının dönmesine sebep oluyordu ve onu dizleri üzerinde görmenin verdiği mide bulandırıcı güç hissi, başının hizasının tam da...</p>

    <p>“Ayağa kalk!” dedi sertçe. Onu ellerinden tutarak kaldırdı ve bu sırada havalanan eteğinin altındaki çıplak bacaklarına bakmamaya çalıştı. Krem rengi teni, beyazın ölümün değil, sağlık ve hayat dolu bir canlılığın göstergesi olan tonuydu.</p>

    <p>“Hadi,” dedi iyice huzursuz olarak.</p>

    <p>Batıya, negatif varlıklar olan ve üçgen şekilleriyle yağmurdan sonra beliren yıldızları perdeleyen dağların bulunduğu yöne doğru yürümeye başladılar. Gece vakti dağlara doğru yürümek onu nedense hep huzursuz eder, aynı zamanda içinde bir macera hissi uyandırırdı ve şimdi, yanında Nadine varken ve eli dirseğini hafifçe kavrıyorken bu duygular iki kat yoğunlaşmıştı. Rüyaları hep çok canlı olmuştu ve üç dört gün önce rüyasında bu dağları görmüştü. Rüyasında dağlarda parlak yeşil gözlü iğrenç yaratıklar vardı. Kafaları orantısız bir şekilde kocamandı. Kısa parmaklı elleri çok kuvvetliydi. Kolayca boğazlayabilecek eller. Dağlardaki geçitlerde nöbet tutan kıt zekâlı devler. <em>Onun</em> zamanının, Kara Adam’ın zamanının gelmesini bekliyorlardı.</p>

    <p>Yumuşak bir esinti önündeki kâğıtları uçurarak yanaklarını yaladı. Birkaç alışveriş arabasının otoparkta ölü bekçiler gibi durduğu King Sooper’ın önünden geçerlerken Larry’nin aklına Lincoln Tüneli geldi. Bu yeni dünya üzerinde pek çok ölü olabilirdi ama bu, koca kafalı devlerin de ölü olduğu anlamına gelmezdi.</p>

    <p>“Çok zor,” dedi Nadine. Sesi hâlâ alçaktı. “Lucy durumu zorlaştırdı, çünkü haklı. Seni istiyorum. Ve korkarım çok geç kaldım. Burada kalmak istiyorum.”</p>

    <p>“Nadine...”</p>

    <p><em>“Hayır!”</em> dedi hışımla. “Bırak bitireyim. <em>Burada kalmak istiyorum,</em> bunu anlayamıyor musun? Ve birlikte olursak bunu başarabilirim. Sen, benim son şansımsın,” dedi sesi çatallanarak. “Joe gitti.”</p>

    <p>“Hayır, gitmedi,” dedi Larry kendini aptal ve şaşkın hissederek. “Gelirken onu senin evine bıraktık. Orada değil mi yoksa?”</p>

    <p>“Hayır. Onun yatağında Leo Rockway adında bir çocuk uyuyor.”</p>

    <p>“Sen ne...”</p>

    <p>“Dinle,” dedi Nadine. “Beni dinle, <em>dinleyemiyor</em> musun? Joe, benimle olduğu sürece iyiydim. Ben... yeterince güçlü olabiliyordum. Ama artık bana ihtiyacı yok. Ve birinin bana ihtiyaç duymasına ihtiyacım var.”</p>

    <p>“Ama sana ihtiyacı var!”</p>

    <p>“Elbette var,” dedi Nadine ve Larry’nin içi yine korkuyla doldu. Nadine artık Leo’dan bahsetmiyordu; Larry <em>kimden</em> bahsettiğini bilmiyordu. “Bana ihtiyacı var. Beni korkutan da bu. Sana bu yüzden geldim.” Ona bir adım yaklaştı ve çenesini kaldırıp baktı. Larry, kadının temiz kokusunu alabiliyor ve onu istiyordu. Ama bir parçası Lucy’ye dönüktü. Boulder’da yaşayıp bir düzen kurmak için Lucy’ye ihtiyaç duyan parçasıydı bu. Eğer bundan vazgeçip Nadine’i seçerse Boulder’dan hemen o gece ayrılsalar daha iyi olurdu. Artık burada geleceği olmazdı. Eski Larry galip çıkardı.</p>

    <p>“Eve gitmem gerek,” dedi. “Üzgünüm. Başının çaresine bakmalısın Nadine.” <em>Başının çaresine bakmalısın.</em> Hayatı boyunca bir şekilde yaşamına dahil olan bütün insanlara bu sözleri sarf etmemiş miydi? Neden haklı olduğunu bildiği şu anda kendilerini gösterip kendinden şüphe duymasını sağlamışlardı?</p>

    <p>“Seviş benimle,” diyerek kollarını Larry’nin boynuna doladı Nadine. Bedenini onunkine dayadı, sıcaklığı ve diriliği Larry’nin haklı olduğunu gösteriyordu; elbisenin altında çırılçıplaktı. Tamamen çıplak, diye düşündü ve bu düşünce onu gözlerini karartırcasına heyecanlandırdı.</p>

    <p>“Sorun değil, seni hissedebiliyorum,” dedi Nadine ve vücudunu oynatmaya başladı. Sağa sola, yukarı aşağı hareket ederek ona sürtünüyordu. “Benimle seviş ve her şey sona ersin. O zaman güvende olurum. Güvende. Güvende olurum.”</p>

    <p>Larry uzandı ve üç çabuk hareket ve bir itişle tıpkı onun istediği gibi sıcaklığının içinde olabilecekken daha sonra nasıl yaptığına akıl erdiremediği bir irade gücüyle Nadine’in ellerini boynundan çözerek kadını neredeyse yere düşürecek bir şiddetle itti. Nadine’in boğazından alçak bir inilti yükseldi.</p>

    <p>“Larry bilseydin...”</p>

    <p>“Eh, bilmiyorum. Neden bana... tecavüz edeceğine anlatmıyorsun?”</p>

    <p>“Tecavüz mü?” dedi Nadine tiz bir kahkaha atarak. “Çok komik! Gerçekten komik! Ben! <em>Sana</em> tecavüz ediyorum, ha? Ah, Larry!”</p>

    <p>“Benden istediğin her şeyi alabilirdin. Geçen hafta ya da ondan önceki hafta istediğini elde edebilirdin. Ondan önce ise ben sana sundum. Almanı istedim.”</p>

    <p>“Çok erkendi,” diye fısıldadı Nadine.</p>

    <p>“Şimdi de çok geç,” dedi Larry sesindeki gaddar tondan nefret ederek, ama kendine engel olamayarak. Ona duyduğu istekle hâlâ titriyordu, sesini nasıl kontrol edebilirdi ki? “Ne yapacaksın, hı?”</p>

    <p>“Pekâlâ. Hoşça kal Larry.”</p>

    <p>Arkasını dönüyordu. O an ona sonsuza dek arkasını dönen kişi Nadine’den fazlasıydı. Aynı zamanda ağız temizliği uzmanıydı. Los Angeles’ta birlikte yaşadığı Yvonne’du, Larry’nin tepesini attırmış, o da ortadan kaybolarak onu tek başına bırakıvermişti. Rita Blakemoor’du.</p>

    <p>En kötüsü, annesiydi.</p>

    <p>“Nadine?”</p>

    <p>Geri dönmedi. Sokaktaki diğer siyah şekillerden sadece karşıdan karşıya geçerken ayırt edilebildi. Sonra dağların kapkara silueti önünde tamamen gözden kayboldu. Larry, ona bir kez daha seslendi, ama cevap alamadı. Onu bırakıp karanlığa karışmasında dehşet verici bir şey vardı.</p>

    <p>Ellerini yumruk yapmış halde, akşam serinliğine rağmen kaşlarının üstünde ter damlacıklarıyla King Sooper’ın önünde dikildi. Hayaletleri artık onunlaydı ve iyi biri olmaya çalışmanın sonuçlarını artık görebiliyordu: Kendi niyetlerinden hiçbir zaman tam anlamıyla emin olamamak, ağızdaki kekremsi şüphe tadından asla kurtulamamak ve...</p>

    <p>Başı aniden kalktı. Gözleri yuvalarından fırlayacakmış gibi irileşti. Rüzgârın şiddeti artmış, boş bir eşikten geçerek ıslık sesi çıkarmaya başlamıştı ve Larry ötede bir yerde yola çarpan topukların sesini duyar gibi oldu. Bu soğuk sabah rüzgârının yamaçlardan oraya taşıdığı yıpranmış topukların tıkırtısı.</p>

    <p>Kirli topuklar Batı Mezarlığı’na doğru ilerliyordu.</p>

    <p class="paragraf">Larry’nin içeri girdiğini duyan Lucy’nin kalp atışları hızlanıverdi. Sakinleşmeye çalışarak kendi kendine muhtemelen eşyalarını almak için gelmiş olduğunu söyledi, ama kalbi onu dinlemiyordu. Beni <em>seçti.</em> Bu düşünce kalbinin çırpınışlarıyla birlikte beynine saplanmıştı. <em>Beni</em> seçti...</p>

    <p>Kontrol edemediği heyecanına ve umuduna rağmen yatakta sırtüstü yatmaya ve tavana bakmaya devam etti. O ve arkadaşı Joline gibi kadınların tek kusurunun sevgi ihtiyacı olduğunu dile getirirken doğruyu söylüyordu. Ama daima sadık olmuştu. Aldatacak türde biri değildi. Kocasını hiç aldatmamıştı, Larry’yi de öyle. Onlarla tanışmasından önceki yıllarda rahibe hayatı yaşadığı söylenemezdi, ama o günler geçmişte kalmıştı. Geri dönüp yapılanları değiştirmek mümkün değildi. Tanrıların böyle bir gücü olabilirdi, ama insanların yoktu. Ve muhtemelen böyle olması daha iyiydi. Öyle bir güçleri olsa insanlar yeniyetmelik yıllarını tekrar yazmak için uğraşa uğraşa ihtiyarlayıp ölürdü.</p>

    <p>Geçmişe müdahale edilemeyeceğini kavramak, affetmeye giden yolu açardı.</p>

    <p>Gözyaşları yanaklarından aşağı süzülüyordu.</p>

    <p>Kapı bir tıkırtıyla açıldı ve Larry’nin siluetinin odaya girdiğini gördü.</p>

    <p>“Lucy? Uyanık mısın?”</p>

    <p>“Evet.”</p>

    <p>“Lambayı yakabilir miyim?”</p>

    <p>“İstiyorsan yak.”</p>

    <p>Gazın anlık tıslamasını duydu ve ardından lamba yanarak Larry’yi aydınlattı. Solgun ve sarsılmış görünüyordu.</p>

    <p>“Sana bir şey söylemem gerek.”</p>

    <p>“Hayır, gerek yok. Yatağa gel yeter.”</p>

    <p>“Söylemeliyim. Ben...” Elini alnına götürdü ve sonra saçlarını sıvazladı.</p>

    <p>“Larry?” Doğrulup oturdu. “İyi misin?”</p>

    <p>Larry, onu duymamış gibi konuştu. Konuşurken ona bakmıyordu. “Seni seviyorum. Beni istiyorsan seninim. Ama daha fazlası değilim. Hiçbir zaman karşına çıkabilecek en iyi adam olmayacağım Lucy.”</p>

    <p>“Şansımı deneyeceğim. Yatağa gel.”</p>

    <p>Larry söyleneni yaptı ve seviştiler. Bittikten sonra Lucy, ona onu sevdiğini, Tanrı’nın da şahit olduğunu söyledi. Larry’nin duymak istediği, duymaya ihtiyaç duyduğu da sanki buydu ama Lucy, onun uzun bir süre boyunca uyuyamadığını hissetti. Gece bir ara uyanmış (veya rüyasında uyandığını görmüş) ve Larry’nin başını kulak kesilmiş gibi hafifçe yana eğerek, ışık ve gölgelerin sert bir maske oluşturduğu yüzünü pencereden dışarı çevirmiş halde ayakta durduğunu görmüştü. Ama ertesi sabah gün ışığında rüya gördüğünden emin oldu. Larry yine her zamanki gibiydi.</p>

    <p>Bundan sadece üç gün sonra Ralph Brentner’dan Nadine’in Harold Lauder’ın yanına taşındığını öğrendiler. Bu haber üzerine Larry’nin yüz hatları sertleşti. Ama sadece bir anlıktı. Lucy kendinden pek hoşnut olmasa da Ralph’in haberinin içini rahatlattığını inkâr edemezdi. Görünüşe bakılırsa artık konu kapanmıştı.</p>

    <p class="paragraf">Larry’yle görüştükten kısa bir süre sonra eve gitti. Oturma odasına girdi ve lambayı yaktı. Havaya kaldırarak evin arka tarafına yöneldi ve çocuğun odasının kapısında bir an durup içeri baktı. Larry’nin doğru söyleyip söylemediğini kontrol etmek istiyordu. Doğruydu.</p>

    <p>Leo sadece şortuyla dağınık örtülerin arasında yatıyordu. Bacaklarındaki yaralar ve çizikler büyük ölçüde kaybolmuş, mütemadiyen yarı çıplak dolaştığı için bronzlaşan teni açılmaya yüz tutmuştu. Ama değişim bundan fazlasıydı, diye düşündü. Çocuğun yüzünde bir şey değişmişti, uyuyor olmasına rağmen görebiliyordu. O dilsiz, ihtiyaç yüklü vahşilik yok olmuştu. Artık Joe değildi. Bu sadece yoğun bir günün ardından uykuya dalmış sıradan bir çocuktu.</p>

    <p>Uykusundan aniden uyanıp onu yanında göremediği geceyi hatırladı. Kuzey Berwick, Maine’deydiler, artık çok gerilerde kalmıştı. Çocuğu Larry’nin verandasında uyumakta olduğu eve kadar takip etmişti. Çocuk elinde kocaman bir bıçakla ona bakıyor, her an canını alabilecekmiş gibi görünüyordu. Nadine, ona engel olup oradan uzaklaştırmıştı.</p>

    <p>Nefret aniden içinde belirip çakmaktaşıyla çelik birbirine sürtülüyormuş gibi kıvılcımlar saçarak parladı. Elindeki Coleman lamba titreşerek gölgelerin çılgınca dans etmesine sebep oldu. Keşke bıraksaydı da öldürseydi! Joe’yu içeri bizzat sokup karnını deşmesine ve onu gebertmesine fırsat vermeliydi. Ona...</p>

    <p>Çocuk yatakta döndü ve uyanmak üzereymiş gibi inledi. Ellerini kaldırarak rüyasındaki kara şekli kovmak istercesine havayı yardı. Nabzını şakaklarında hisseden Nadine oradan uzaklaştı. Çocukta hâlâ tuhaf bir şeyler vardı ve uykusunda Nadine’in düşüncelerini okumuş gibi tepki göstermiş olması hiç hoşuna gitmemişti.</p>

    <p>Artık yapmalıydı. Acele etmeliydi.</p>

    <p>Kendi odasına geçti. Odada sadece tek kişilik bir yatak –kız kurusu yatağı– ve bir halı vardı. Duvarlarda bir resim bile yoktu. Tamamen kişiliksiz bir odaydı. Gardırobun kapağını açarak giysilerinin arkasında duran şeyleri çıkarmaya başladı. Dizlerinin üzerindeydi ve terliyordu. Üzerinde oyun oynamakta olan neşeli insanların resminin bulunduğu renkli bir kutuyu çekip çıkardı. En azından üç bin yıllık bir oyundu bu.</p>

    <p>Cadı tahtasını kasaba merkezindeki ilginç mallar satan bir dükkânda bulmuş, ama çocuk olduğu için evde kullanmaya cesaret edememişti... şu ana dek. Bir şey onu dükkâna çekmiş ve neşeli parti kutusu içindeki cadı tahtasını görünce korkunç bir ikilemin pençesinde kalmıştı... nefret ve mecburiyet. O sırada da şimdi olduğu gibi terliyor, aynı anda iki ayrı şey yapmak istiyordu: arkasına bakmadan dükkândan kaçmak ve o korkunç kutuyu kaptığı gibi eve getirmek. Bu ikincisi onu çok korkutuyordu, çünkü kendi isteğiymiş gibi gelmiyordu.</p>

    <p>Sonunda kutuyu alıp getirmişti.</p>

    <p>Bu olay dört gün önce olmuştu. Mecburiyet hissi her gece daha da yoğunlaşmış ve bu gece anlayamadığı korkularla aklını yarı kaçırmış halde gri mavi elbisesini giyerek, içinde çırılçıplak bir halde Larry’ye gitmişti. Korkuları sonsuza dek yok edebilmek için gitmişti. Verandada toplantıdan dönmelerini beklerken nihayet doğru kararı verdiğinden emin olmuştu. Peşinde o delikanlıyla çiylerle kaplı çimler üzerinde koştuğu geceden beri hissetmediği o baş döndürücü sarhoşluğu, şaşkınlıkla karışık sersemliği tekrar hissetmeye başlamıştı. Ama bu kez delikanlı onu yakalayacaktı. Nadine yakalamasına izin verecekti. Her şey son bulacaktı.</p>

    <p>Ama Larry yakaladığında onu istemedi.</p>

    <p>Nadine kutuyu göğsüne bastırarak ayağa kalktı ve lambayı söndürdü. Larry, onu yıkıp geçmişti. Ve öfkeli bir kadın şeytanla ya da uşaklarıyla işbirliği yapmakta bir sakınca görmezdi.</p>

    <p>Sadece holdeki büyük el fenerini almak için duraksadı. Çocuk, evin arka tarafındaki yatak odasında uykusunda bağırarak Nadine’in olduğu yerde bir an donakalmasına ve ürpermesine sebep oldu.</p>

    <p>Evden çıktı.</p>

    <p>Geçen gün Harold Lauder’ın evine giderken kullandığı Vespa kaldırımda duruyordu. Oraya neden gitmişti? Boulder’a geldikten sonra Harold’la toplam beş dakika bile konuşmamıştı. Ama kafası cadı tahtası yüzünden karışıkken ve artık kimse görmezken onun rüyalarının devam etmesinin verdiği korkuyla Harold Lauder ile konuşma gereği hissetmişti. Bu ani isteğin de onu ürküttüğünü hatırladı anahtarı sokup çevirirken. Cadı tahtasını almak için duyduğu ani ihtiyaç gibiydi (<em>Dostlarınızı şaşırtın! Toplantılarınızı renklendirin!</em> yazıyordu kutunun üzerinde); sanki kaynağı kendisi değil, dışarıdan bir varlıktı. Belki <em>Kara Adam’ın</em> düşünceleriydi. Bu ani dürtüye teslim olup evine gittiğinde Harold’ın orada olmadığını görmüştü. Kapı kilitli, perdeler çekiliydi. Boulder’da kapısının kilitli olduğunu gördüğü yegâne evdi. Bu hoşuna gitmiş, Harold evde olmadığı için düş kırıklığı yaşamıştı. Evde olsa onu içeri alıp kapıyı arkalarından kilitleyebilirdi. Oturma odasına gidip konuşabilirler ya da sevişebilirler veya birbirlerine akla hayale gelmeyecek şeyler yapabilirlerdi ve kimsenin ruhu duymazdı.</p>

    <p>Harold’ın evi diğerlerinden uzaktaydı.</p>

    <p>“Neler oluyor bana?” diye fısıldadı karanlığa, ama karanlıktan bir yanıt alamadı. Vespa’yı çalıştırdı ve motorunun gürültüsü geceyi kirletmiş gibi oldu. Vitese takıp oradan uzaklaştı. Batıya doğru.</p>

    <p>Serin hava yüzüne çarpınca kendini nihayet birazcık iyi hissetti. Örümcek ağlarını uçur, gece rüzgârı. Biliyorsun, değil mi? Bütün seçeneklerin elinden alınırsa ne yaparsın? Geride ne kalırsa onu yaparsın. Kaderinde hangi karanlık macera varsa ona atılırsın. Larry’yi o kelime hazinesi tek heceli sözcüklerden oluşan, kafa yapısı sinema dergileriyle paralel, dar pantolonlu kadınla ne hali varsa görmeye bırakırsın. Onları ardında bırakıp onlardan öteye geçersin. Ne gerekiyorsa onu riske atarsın.</p>

    <p>Çoğunlukla da kendini.</p>

    <p>Yol, Vespa’nın farının ışığıyla aydınlanıp beliriyordu. Biraz yokuş olunca ikinci vitese geçti. Baseline Yolu’ndaydı, kara dağa doğru tırmanıyordu. Toplantılarını yapadursunlar, diye düşündü. Elektriği geri getirmeye uğraşıyorlardı; onun âşığı ise <em>dünyayla</em> ilgiliydi.</p>

    <p>Vespa, motoru zorlanmasına rağmen ilerlemeye devam etti. Dehşet veren, aynı zamanda seksi bir korku içini sararken motosikletin sarsıntısı aşağıda malum yerlerine iç gıcıklayıcı bir sıcaklık yaymaya başladı (<em>amma da azgınsın Nadine,</em> diye düşündü neşeyle, <em>seni yaramaz, yaramaz, YARAMAZ kız</em>). Sağ tarafında dik bir uçurum vardı. Ötesinde ise sadece ölüm. Peki yukarıda? Eh, yakında görecekti. Artık dönmek için çok geçti ve bu düşünce kendini paradoksal ve muhteşem bir şekilde özgür hissetmesine sebep oluyordu.</p>

    <p class="paragraf">Bir saat sonra Sunrise Amfitiyatrosu’na varmıştı, ama Sunrise hâlâ üç dört saatlik mesafedeydi. Amfitiyatro, Flagstaff Dağı’nın zirvesine yakındı ve Özgür Bölge’deki neredeyse herkes, tepedeki kamp alanında bulunmuştu. Bulutsuz, açık bir günde –Boulder’da genelde böyleydi zaten, en azından yaz mevsiminde– Boulder ve güneyde Denver’a, üç yüz kilometre ötedeki New Mexico’ya doğru uzanan I-25 görülebilirdi. Doğuda, Nebraska’ya doğru uzanan düzlükler, daha yakında ise çam ve ladin kaplı yamaçları bıçak gibi yaran Boulder Kanyonu vardı. Artık uzak geçmişte kalan eski yaz günlerinde planörcüler Sunrise Amfitiyatrosu üzerinde kuşlar gibi süzülürdü.</p>

    <p>O an Nadine’in tek görebildiği, uçuruma yakın bir piknik masasının üzerine koyduğu altı pille çalışan el fenerinin ışığıyla aydınlanan kısıtlı alandı. Büyük bir resim defteri açık duruyordu. Beyaz sayfanın üstünde, üçgen bir örümceğe benzeyen cadı tahtası vardı. Tam ortasından, örümceğin karnından çıkan iğne gibi bir kurşunkalem geçiyor, ucu kâğıda hafifçe değiyordu.</p>

    <p>Nadine zevk ve dehşetin öne çıktığı yoğun hisler içindeydi. Bu tür tırmanışlar için uygun olmayan Vespa’sıyla buraya gelirken Harold’ın Nederland’da hissettiklerini hissetmişti. <em>Kara Adam’ın varlığını</em> duyumsayabiliyordu. Harold bunu teknolojik bir yolla hissetmiş, mıknatısın çektiği bir <em>metal parçası</em> gibi ona yönelmişti. Oysa Nadine’in yaşadığı daha gizemli olay, sınırın öte yanına geçmekti. Sanki şu an, sadece yamaçlarında olduğu bu dağlar, iki ayrı etki küresinin arasındaki tarafsız bölgeydi, batıda Flagg, doğuda yaşlı kadın. Ve burada sihir her iki yöne doğru akıyor, birbirine karışıyor, ne Tanrı’ya, ne Şeytan’a ait, tamamen dinsiz olan kendi karışımını oluşturuyordu. Nadine kendini büyülü bir yerdeymiş gibi hissediyordu.</p>

    <p>Ve cadı tahtası...</p>

    <p>Üzerinde TAYVAN MALIDIR yazan parlak renkli kutuyu kayıtsızca bir kenara fırlatmıştı. Cadı tahtası çok adi bir malzemeden yapılmış gibi görünüyordu. Ama önemli değildi. Sadece bir kez kullanacağı –kullanmaya cesaret edebildiği– bir aletti ve malzemesi adi de olsa işlevini yerine getirecekti: bir kapıyı açmak, bir pencereyi kapamak, bir isim yazmak.</p>

    <p>Kutunun üstündeki yazı tekrar gözünün önünde belirdi: <em>Dostlarınızı şaşırtın! Toplantılarınızı renklendirin!</em></p>

    <p>Larry’nin Honda ile giderken yüksek sesle söylediği o şarkı neydi? <em>Merhaba santral, hattınızın nesi var? Görüşmek istediğim...</em></p>

    <p>Kiminle görüşecekti? En önemli soru buydu, değil mi?</p>

    <p>Cadı tahtasını daha önce bir kez, üniversitede öğrenciyken kullanmıştı. Üzerinden on iki yıldan fazla zaman geçmişti... ama dün gibiydi. Tedavi edici okuma dersinin ödeviyle ilgili bir soru sormak için yatakhanenin üçüncü katında kalan Rachel Timms adlı kızın odasına gitmişti. Oda kızlarla doluydu, herhalde altı yedi kişi vardı. Kıkırdayıp gülüşüyorlardı. Nadine kafayı otla ya da kokainle bulmuş olduklarını düşünmüştü.</p>

    <p>“Kesin artık!” demişti Rachel kıkırdayarak. “Eşekler sürüsü gibi davranırsanız ruhlar bizimle asla temas kurmaz.”</p>

    <p>Gülen eşekler fikri kızları çok eğlendirmiş ve bir başka kahkaha tufanına sebep olmuştu. Cadı tahtası o gün de şimdi olduğu gibi kâğıdın üzerinde kısa bacaklı, üçgen bir örümcek gibi duruyor, ortasından geçen kurşunkalemin ucu kâğıda değiyordu. Onlar kıkırdarken Nadine resim defterinden koparılmış büyük sayfaları yerden almış ve “yıldız düzleminden” o ana dek gelen sözde mesajlara göz gezdirmişti.</p>

    <p><em>Tommy o çilekli vücut şampuanını tekrar kullandığını söylüyor.</em></p>

    <p><em>Annen iyiymiş.</em></p>

    <p><em>John kafeteryadaki fasulyelerden yemezsen bu kadar çok OSURMAYACAĞINI söylüyor!</em></p>

    <p>Ve bunlar gibi aptalca başka şeyler.</p>

    <p>Gülüşmeleri artık tekrar başlayabilecekleri seviyeye inmiş, birazcık ciddileşmişlerdi. Üç kız yatağın üstüne oturmuş, birer parmaklarını cadı tahtasının üstüne koymuşlardı. Bir süre hiçbir şey olmamış, sonra tahta titreşmişti.</p>

    <p>“Sen yaptın Sandy!” diye suçlamıştı Rachel.</p>

    <p>“Hiç de bile!”</p>

    <p><em>“Şişşt!”</em></p>

    <p>Tahta tekrar titreşmiş ve kızlar susmuştu. Hareket etmiş, durmuş, tekrar kıpırdamıştı. B harfi oluşmuştu.</p>

    <p>“Bb...” dedi Sandy adındaki kız.</p>

    <p>“Bok ye, evet,” demişti diğer kızlardan biri ve tekrar kıkırdamaya başlamışlardı.</p>

    <p>“Şişşt!” demişti Rachel ciddi bir ifadeyle.</p>

    <p>Tahta daha süratli hareket etmeye başlamış. A, B ve A harflerini oluşturmuştu.</p>

    <p>“Sevgili babacığım, bebeğin burada,” demişti Patty ya da ismi her ne ise ve gülmüştü. “Babamdır mutlaka. Üç yaşımdayken kalp krizi geçirip ölmüştü.”</p>

    <p>“Yazmaya devam ediyor,” demişti Sandy.</p>

    <p>Tahta DİYOR Kİ sözcüklerini oluşturmuştu.</p>

    <p>“Neler oluyor?” diye sormuştu Nadine tanımadığı uzun boylu, at suratlı kıza. Kız ellerini ceplerine sokmuş, yüzünde tiksinti dolu bir ifadeyle olan biteni izliyordu.</p>

    <p>“Bir grup kız anlamadığı bir şeyle oynuyor,” demişti at suratlı kız. “Olan <em>bu</em> işte.” Sesi alçak bir fısıltıdan ibaretti.</p>

    <p>“BABA DİYOR Kİ PATTY,” demişti Sandy. “Gerçekten de rahmetli babanmış Pats.”</p>

    <p>Yine gülüşmeler olmuştu.</p>

    <p>At suratlı kızın gözlükleri vardı. Ellerini ceplerinden çıkararak gözlüklerini almış ve camlarını silmeye başlamıştı. Bu arada Nadine’e fısıldayarak açıklama yapmaya devam ediyordu. “Cadı tahtası medyumların kullandığı bir alet. Kinezyologların...”</p>

    <p>“Neler neler?”</p>

    <p>“Hareketi ve kaslarla sinirler arasındaki etkileşimi inceleyen bilim adamları.”</p>

    <p>“Hı.”</p>

    <p>“Dediklerine göre cadı tahtası muhtemelen bilinçli aklın değil bilinçaltının yönlendirdiği minik kas hareketlerine tepki gösteriyor. Medyumlar ise cadı tahtasını ruhani âlemdeki varlıkların hareket ettirdiğini iddia ediyor elbette...”</p>

    <p>Cadı tahtasının etrafında toplanmış kızlardan bir başka histerik kahkaha tufanı yükselmişti. At suratlı kızın omzunun üzerinden bakan Nadine, oluşan yazıyı görmüştü: BABA DİYOR Kİ PATTY ARTIK.</p>

    <p>“...yemeyi kessin, çünkü balina gibi oldu,” diye tamamlamıştı kızlardan biri ve yine gülmeye başlamışlardı.</p>

    <p>“Her neyse, dalga geçiyorlar işte,” demişti at suratlı kız kibirli bir küçümseme ifadesiyle. “Hiç akıllıca değil. Otomatik yazımın tehlikeli olabileceğini hem bilimadamları, hem medyumlar kabul ediyor.”</p>

    <p>“Ruhlar bu gece pek arkadaş canlısı değil galiba, ne dersin?” demişti Nadine gülümseyerek.</p>

    <p>“Belki ruhlar <em>her zaman</em> böyledir,” demişti at suratlı kız, ona keskin bir bakış fırlatarak. “Ya da bilinçaltından hiç hazırlıklı olmadığın bir mesaj alabilirsin. Otomatik yazımın kontrolden çıktığı pek çok kayıtlı vaka var. İnsanlar bu yüzden akıllarını kaçırmış.”</p>

    <p>“Yok artık, daha neler. Bu sadece bir <em>oyun.</em>”</p>

    <p>“Oyunlar bazen ciddileşebilir.”</p>

    <p>Nadine at suratlı kıza cevap veremeden oda, öncekilerden daha şiddetli kahkahalarla doluvermişti. Patty adlı kız gülerek yataktan yuvarlanmış, karnını tutarak havayı tekmeliyordu. Mesajın tamamı şöyleydi: BABA DİYOR Kİ PATTY ARTIK LEONARD KATZ İLE ARKA KOLTUKTA FİNGİRDEMESİN.</p>

    <p>“Bunu <em>sen</em> yaptın!” demişti Patty nihayet doğrulup oturabildiğinde.</p>

    <p>“Ben değildim Patty! Gerçekten!”</p>

    <p>“Babandı! Öteki dünyadan mesaj gönderdi! Ölümün ötesinden!” demişti bir başka kız sesini Boris Karloff gibi yaparak. Nadine, kızın taklitte bir hayli başarılı olduğunu düşünmüştü. “Bir daha Leonard’ın arabasının arka koltuğunda donunu çıkaracak olursan babanın gözünün üzerinde olacağını hatırla!”</p>

    <p>Bunun üzerine bir başka kahkaha krizi yaşanmıştı. Gülüşmeler devam ederken Nadine gidip Rachel’ın koluna dokunmuştu. Ona ödevi sorup gitmeye niyetliydi.</p>

    <p>“Nadine!” demişti Rachel. Yanakları pembeleşmişti, gözleri neşeyle parlıyordu. “Otur da ruhların sana ne gibi bir mesajı varmış görelim!”</p>

    <p>“Yok, ben sadece ödevi sormak için...”</p>

    <p>“Aman, ödeve <em>sıçayım!</em> Burada <em>önemli</em> bir şey yapıyoruz Nadine! Mutlaka denemelisin. Gel, yanıma otur. Janey, sen diğer tarafa geç.”</p>

    <p>Janey, Nadine’in karşısına geçmiş ve Rachel Timms’in sonu gelmeyen ısrarları üzerine kendini, parmağını diğer kızlarla beraber cadı tahtasının üstüne koymuş bulmuştu. Nedense başını çevirmiş ve omzu üzerinden at suratlı kıza bakmıştı. Kız başını iki yana sallamış ve tavandaki floresan lambanın ışığı gözlüklerinin camlarından yansıyarak gözlerini bir çift ışık patlamasına çevirmişti.</p>

    <p>El fenerinin aydınlığında bir başka cadı tahtasına bakarken o an korkmuş olduğunu hatırladı. Ama sonra bunun sadece bir <em>oyun</em> olduğunu düşünmüştü. Kıkırdayan bir grup kızın arasında ne gibi bir korkunçluk meydana gelebilirdi ki? Gerçek ruhların gelmeyi seçmesi için bundan daha uygunsuz bir ortam olabileceğini sanmıyordu.</p>

    <p>“Şimdi herkes sessiz olsun,” diye buyurmuştu Rachel. “Ey ruhlar, kardeşimiz Nadine Cross için bir mesajınız var mı?”</p>

    <p>Cadı tahtası kıpırdamamıştı. Nadine hafifçe utanmıştı.</p>

    <p>“Duyduk duymadık demeyin,” demişti Boris Karloff taklidi yapan kız aynı ölçüde başarılı bir Bullwinkle Moose sesiyle. “Ruhlar şimdi <em>konuşacak!</em>”</p>

    <p>Yine kıkırdamalar olmuştu.</p>

    <p>“Şişşt!” demişti Rachel ve gülüşmeler kesilmişti.</p>

    <p>Nadine diğer kızlardan biri bir süre daha tahtayı hareket ettirmezse kendi hareket ettirip ÖCÜ! gibi kısa bir şey yazmaya karar vermişti. Böylece ödevi öğrenip odasına dönebilirdi.</p>

    <p>Tam düşündüğünü yapacakken cadı tahtası parmağının altında sertçe hareket etmişti. Kurşunkalem, boş sayfa üzerinde çaprazlama, belirgin bir iz bırakmıştı.</p>

    <p>“Hey! Anlamsızca çekiştirmek yok ruhlar!” demişti Rachel. Sesinde belli belirsiz bir tedirginlik vardı. “Sen mi yaptın Nadine?”</p>

    <p>“Hayır.”</p>

    <p>“Jane.”</p>

    <p>“I-ıh. Gerçekten.”</p>

    <p>Cadı tahtası yine sertçe hareket ederek kâğıdın sol üst köşesine yönelmişti. Neredeyse parmakları üzerinden ayrılacaktı.</p>

    <p>“Vay canına,” demişti Nadine. “Siz de hissettiniz mi, nasıl...”</p>

    <p>Hissetmişlerdi ama ne Rachel ne de Jane Fargood daha sonra bu konuyu onunla konuşacaktı. Ve o geceden sonra iki kızın da onu odalarında istemediğini hissetmişti. Sanki ikisi de onun yakınında olmaktan korkmaya başlamıştı.</p>

    <p>Cadı tahtası aniden parmaklarının altında titreşmeye başlamıştı; rölantide çalışan bir arabanın tamponuna hafifçe dokunmak gibiydi. Titreşim düzenli ve huzursuz ediciydi. Bir insanın çok belli etmeksizin meydana getirebileceği bir hareket değildi.</p>

    <p>Kızlar suskunlaşmıştı. Yüzlerinde bir seansa katılmış ve beklenmedik, gerçek bir olayla –masanın aniden sarsılmaya başlaması, duvardan tıkırtılar gelmesi, medyumun burun deliklerinden dumanlar çıkması– karşılaşmış insanların o şaşkın ifadesi vardı. Başlayan olayın hem bitmesini hem devam etmesini isteyen o solgun <em>beklenti</em> hepsinin yüzünden okunuyordu. Korkuyla heyecanın karışımıydı bu ve yüzlerinde bu ifade olduğunda insanlar tıpkı kafatasına benzerdi.</p>

    <p>“Durun!” diye bağırmıştı at suratlı kız aniden. “Kesin şunu yoksa pişman olacaksınız!”</p>

    <p>Jane Fargood dehşet dolu bir sesle haykırmıştı. <em>“Parmağımı üzerinden çekemiyorum!”</em></p>

    <p>Biri bir çığlık atmıştı. Nadine aynı anda kendi parmaklarının da tahtaya yapışmış olduğunu hissetmişti. Parmaklarını çekmek için harcadığı güçten dolayı kasları kasılmış, ama çekememişti.</p>

    <p>“Pekâlâ, şaka bitti,” demişti Rachel ürkmüş bir sesle. “Kim...”</p>

    <p>Ve tahta aniden yazmaya başlamıştı.</p>

    <p>Işık hızıyla hareket ediyor, kollarını, yüzlerindeki korku ve çaresizlik dolu ifade olmasa komik sayılabilecek bir şekilde aniden ileri, geri, yana çekiyordu. Nadine daha sonra kollarının bir egzersiz aletine bağlanmış gibi olduğunu düşünecekti. Daha önceki mesajlar, yedi yaşındaki bir çocuğun eseriymiş gibi titrek harflerle yazılmıştı. Bu harfler ise iri ve güçlüydü. Beyaz sayfayı hızla dolduran büyük, belirgin harflerdi. Hem insafsız, hem serttiler.</p>

    <p>NADINE, NADINE, NADINE, diye yazmıştı hızla hareket eden tahta. NADINE BENİM OLSUN AŞKIM OLSUN BENİM NADINE’İM BENİM KRALİÇEM OLSUN EĞER SEN EĞER SEN EĞER SEN SAFSAN EĞER SEN TEMİZSEN EĞER SEN EĞER SEN ÖLÜYSEN BENİM İÇİN ÖLÜYSEN SEN</p>

    <p>Cadı tahtası hızla bir daire çizerek aşağıdan tekrar başlamıştı.</p>

    <p>DİĞERLERİYLE BİRLİKTE ÖLÜSÜN DİĞERLERİYLE BİRLİKTE ÖLÜM KİTABINDASIN DİĞERLERİYLE BİRLİKTE ÖLECEKSİN EĞER EĞER DEĞİLSEN</p>

    <p>Durmuştu. Titreşmişti. Nadine bittiğini düşünmüş –ummuştu, ah hem de nasıl– ama tahta sayfanın başına geçerek tekrar yazmaya başlamıştı. Jane umutsuzca çığlık atmıştı. Diğer kızların yüzü dehşet ve hayretle kül gibi olmuştu.</p>

    <p>DÜNYA DÜNYA YAKINDA DÜNYA ÖLECEK VE BİZ BİZ BİZ NADINE BEN BEN BEN BİZ BİZ BİZ</p>

    <p>Kelimeler artık kâğıdın üzerinden <em>çığlık</em> atar gibiydi:</p>

    <p>ÖLÜLER EVİNDEYİZ NADİNE</p>

    <p>Son sözcük kâğıda ulur gibi kazınmış, ardından cadı tahtası haykırışa benzer kopkoyu bir çizgi bırakarak yere uçmuş ve ikiye ayrılmıştı.</p>

    <p>Kimsenin kıpırdamadığı, şok dolu bir sessizlik olmuş ve Jane Fargood birdenbire gözyaşlarına boğularak deli gibi ağlamaya başlamıştı. Yatakhane annesi neler olup bittiğine bakmak için geldikten sonra herkes odalarına dağılmıştı. Jane Fargood revire haber verilmek üzereyken kendini bir nebze toparlamıştı.</p>

    <p>Rachel Timms tüm bu süre boyunca yatağının üzerinde solgun bir yüzle, sessizce oturmuştu. Yatakhane annesi ve at suratlı kızın da dahil olduğu çoğunluk odadan çıktıktan sonra tuhaf bir sesle Nadine’e sormuştu. “Kimdi o, Nadine?”</p>

    <p>“Bilmiyorum,” diye dürüstçe yanıtlamıştı Nadine. Hiçbir fikri yoktu. En azından o zaman öyleydi.</p>

    <p>“El yazısı tanıdık değil miydi?”</p>

    <p>“Hayır.”</p>

    <p>“Eh, en iyisi öteki taraftan... veya her neresiyse oradan gelen mesajını al ve odana git.”</p>

    <p>“Kalıp oturmamı sen istedin!” diye parlamıştı Nadine. “Böyle... böyle bir şeyin olacağını nereden bilebilirdim? Kabalık etmemek adına kabul etmiştim. Tanrı aşkına!”</p>

    <p>Rachel buna itiraz etmemiş, hatta özür dilemişti. Ama Nadine bir daha hiç onunla uzun süre aynı mekânda kalamamıştı. Oysa Rachel, okulun ilk üç döneminde kendini yakın hissettiği birkaç kızdan biriydi.</p>

    <p>Nadine o günden sonra bir daha bir cadı tahtasına dokunmamıştı.</p>

    <p>Ama artık... kaçınılmaz an gelmişti, değil mi?</p>

    <p>Evet, gelmişti.</p>

    <p>Kalbi şiddetle çarparak piknik masasının bankına oturdu ve parmaklarını cadı tahtasının üç kenarından ikisine hafifçe bastırdı. Tahtanın anında titreşmeye başladığını hissetti ve aklına bir arabanın sakince çalışan motoru geldi. Ama şoför <em>kimdi?</em> O gerçekten kimdi? Kapıyı kim açıp içeri girecek ve güneş yanığı tenli ellerini direksiyona koyacaktı? Kimin kovboy çizmeli ayakları gaz pedalına basacak ve onu... nereye götürecekti?</p>

    <p><em>Bizi nereye götürüyorsunuz şoför bey?</em></p>

    <p>Artık yardım ümidi olmayan ve yardım edilebilecek noktayı zaten geçmiş olan Nadine günün kapkaranlık ilk saatlerinde Flagstaff Dağı’nın yamacında, sınırda olduğunu son derece güçlü bir şekilde hissedip sırtını dikleştirerek gözleri, iri iri açılmış halde oturdu. Gözlerini doğuya çevirdi, ama <em>onun</em> varlığını arkasında, ölü bir kadının ayaklarına bağlanan ağırlıklar gibi hissediyordu. Flagg’in karanlık varlığı düzenli, karşı konulmaz dalgalar halinde yayılıyordu.</p>

    <p>Kara Adam bir yerlerde uyanıktı ve Nadine bütün karanlık ruhlara yönelik bir büyünün sözlerini dile getiriyormuş gibi konuştu... büyü, aynı zamanda davetti.</p>

    <p>“Anlat bana.”</p>

    <p>Ve parmaklarının altındaki tahta yazmaya başladı.</p>
  </div>
</body>
</html>
