<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">28. Bölüm</h2>

    <p>Buzdolabında çilekli turta vardı. Üzeri Saran Wrap ile kaplıydı. Frannie donuk gözlerle uzun süre baktıktan sonra turtayı dolaptan çıkardı. Mutfak tezgâhının üstüne koyarak bir dilim kesti. Parçayı küçük bir tabağa aktarırken bir çilek tezgâhın üstüne düştü. Frannie çileği alıp, ağzına attı. Tezgâhın üstündeki lekeyi bir bezle sildi. Turtanın üstünü tekrar örtüp dolaba geri koydu.</p>

    <p>Dolapların yanındaki bıçak rafını gördüğünde elinde turtasıyla arkasına dönüyordu. Rafı babası yapmıştı. Mıknatıslıydı, bıçaklar üzerine uçları aşağı bakacak şekilde dizilmişti. Öğle sonrası güneşi üzerlerinden yansıyordu. Donuk gözlerle uzun süre rafa baktı. Elleri, beline bağladığı önlüğü sıkıp buruşturuyordu.</p>

    <p>Sonunda, on beş dakika kadar sonra bir işin ortasında olduğunu hatırladı. Neydi? Aklına sebepsizce bir cümle geldi: <em>Komşunun gözündeki tozu çıkarmadan önce kendi gözündeki ışını hallet.</em> Bunu bir süre düşündü. Toz? Işın? Bunları zihninde bir araya getirmekte zorlanıyordu. Ne tür bir ışındı? Gün ışığı mıydı? Lazer ışını? Anlam vermek zordu.</p>

    <p><em>–komşunun gözündeki tozu çıkarmadan–</em></p>

    <p>Toz değildi, turtaydı. Dönüp bakınca turtanın üstünde bir sinek olduğunu gördü. Elini sallayarak kovaladı. Güle güle. Sinek Bey, Frannie’nin turtasına veda et.</p>

    <p>Turtaya uzun süre baktı. Annesinin de babasının da ölmüş olduğunu biliyordu. Annesi Sanford Hastanesi’nde ölmüştü, bir zamanlar küçük bir kızı atölyesinin mutlu ve huzurlu ortamında ağırlayan babasıysa üst kattaydı. Başının hemen üstünde, yatağında yatmaktaydı.</p>

    <p>Dalıp gittiği düşüncelerden bir anda kurtuldu ve içini bir korku sardı. Mutfağı yanık kokusu sarmıştı. Bir şey yanıyordu.</p>

    <p>Frannie başını hızla çevirdi ve ocağa koyup sonradan unuttuğu tavayı gördü. Yağ ve patates dilimleri bulunan tavadan iğrenç kokulu bir duman yükseliyordu. Kızgın yağ damlaları tavadan dışarı sıçrıyor, sıçradığı yerde bir anlığına parlayıp sönüyordu. Görünmez eller, görünmez çakmakları bir anlığına yakıp söndürüyor gibiydi. Tavanın tabanı siyahtı.</p>

    <p>Sapına dokundu ve elini yutkunarak hemen geri çekti. Tutulamayacak kadar kızgındı. Kurulama beziyle tavanın sapını sardı ve bir ejderha gibi tıslayan tavayı arka kapıdan dışarı çıkardı. Verandanın en üst basamağına bıraktı. Hanımeli kokusunu ve arıların vızıltısını hayal meyal fark etti. Son dört gündür sarınmış olduğu, bütün duygusal tepkilerini bastıran kalın donukluk battaniyesi bir anlığına delinmiş ve çok korkmuştu. Korkmak mı? Daha fazlasıydı; dehşetin bir alt seviyesi, paniğin bir adım ötesiydi.</p>

    <p>Patatesleri soyup dilimledikten sonra tavaya koyduğunu hatırlıyordu. <em>Artık</em> hatırlıyordu. Ama bir süreliğine... of! Unutuvermişti.</p>

    <p>Elinde kurulama beziyle verandada ayakta dururken patatesleri tavaya koyduktan sonra düşüncelerinin nasıl bir yol izlediğini tam olarak hatırlamaya çalıştı. Bu çok önemli görünüyordu.</p>

    <p>Eh, öncelikle sadece patates kızartmasından ibaret bir öğünün pek besleyici olmadığını düşünmüştü. Sonra 1. Karayolu üzerindeki McDonald’s hâlâ açıksa yemek pişirmek zorunda kalmayacağını, bir hamburger yiyebileceğini düşündü. Arabayı alıp siparişini vermesi yeterli olacaktı. Büyük boy hamburger ve parlak kırmızı kutuda verilen patateslerden alacaktı. Karton kutunun içinde yağ lekeleri olacaktı. Sağlıksız olduğu şüphe götürmeyen, ama bir o kadar da doyurucu bir öğün. Hem hamile kadınların canı olmadık yiyecekler isteyebilirdi.</p>

    <p>Bunun üzerine düşünce zincirinin bir sonraki halkasına atladı. Aşerme düşüncesi aklına buzdolabında bekleyen turtayı getirmişti. Bir anda, o turtadan yemeyi dünyadaki her şeyden çok ister olmuştu. Böylece dolaptan turtayı almış, ama o arada gözü babasının annesi için yaptığı bıçak rafına takılmış (doktorun karısı Bayan Edmonton rafı o kadar beğenmişti ki babası iki Noel önce aynısından ona da bir tane yapmıştı) ve sonra zihni... kısa devre yapmıştı. Tozlar... ışınlar... sinekler...</p>

    <p>“Ah Tanrım,” dedi boş avluya ve babasının yabani otları temizlenmiş bahçesine doğru. Oturdu, önlüğü yüzüne bastırdı ve ağlamaya başladı.</p>

    <p>Gözyaşları kuruduğunda kendini birazcık olsun iyi hissediyordu... ama hâlâ korku içindeydi. Aklımı mı kaçırıyorum? diye sordu kendi kendine. Sinir krizi veya ne deniyorsa, o böyle mi oluyor, bu şekilde mi hissediliyor?</p>

    <p>Babası önceki akşam saat sekiz buçukta ölmüştü. Frannie o zamandan beri kendini toparlayamamıştı. Yaptığı işi unutuyor, düşüncelere dalıyor ya da hiçbir şey düşünmeden, tıpkı bir lahana gibi dünyada olup bitenin farkında olmadan öylece oturuyordu.</p>

    <p>Babası öldükten sonra uzun bir süre başucunda oturmuştu. Sonra oturma odasına gitmiş ve televizyonu açmıştı. Hiçbir şey düşünmeden; sadece o sırada iyi bir fikir gibi gelmişti. Yayın yapan tek kanal, NBC’nin Portland şubesi olan WCSH’ydi ve onlar da çılgınca bir yarışma programı gösteriyor gibiydi. Ku Klux Klan üyelerinin en büyük kâbusuymuş gibi görünen, kafatası avcısı Afrikalılara benzeyen iri yarı bir adam, seyircilerin alkışları arasında beyazları tabancayla birer birer infaz ediyormuş gibi yapıyordu. Bu bir gösteri olmalıydı –gerçek olsa televizyonda yayınlamazlardı– ama öyleymiş gibi görünmüyordu. Frannie’ye <em>Alice Harikalar Diyarı</em>’nda’yı hatırlatmıştı, ama bu kez Kupa Kraliçesi, “Kafalarını kesin!” diye bağırmıyor, onun yerine... Ne? Kim? Kara Prens denebilirdi herhalde. Gerçi beline deri parçası sarmış olan adamın bir prense benzediği pek söylenemezdi.</p>

    <p>Programda bir süre sonra (ne kadar süredir izlediğini bilmiyordu) kim oldukları anlaşılmayan birtakım adamlar stüdyoya daldı ve infazlardan daha gerçekçi bir şekilde sahneye konan silahlı bir çatışmanın görüntüleri ekrana yansıdı. Yüksek kalibreli mermilerle neredeyse kafaları yerinden kopan adamlar, delik boğazlarından kan fışkırarak geriye savruluyordu. Anne babaların çocuklarını odadan çıkarmaları veya kanal değiştirmeleri için yapılan uyarının sık sık ekrana getirilmesi gerektiğini düşündüğünü hatırlıyordu. WCSH’nin yayın ruhsatının iptal edilebileceğini de düşünmüştü. Gerçekten <em>çok</em> kanlı bir programdı.</p>

    <p>Kamera yukarı dönüp, sadece stüdyodaki ışıkları göstermeye başlayınca televizyonu kapamış ve kanepeye uzanarak oturma odasının tavanını izlemeye başlamıştı. Orada uyuyakalmış, sabah uyandığındaysa televizyondaki programın bir rüya olduğunu düşünmüştü. Ve hikâyenin özü de buydu aslında, <em>her şey</em> ona bir kâbusmuş gibi görünüyordu. Annesinin ölümüyle başlamış, babasının ölümü var olanı daha da pekiştirmişti. <em>Alice</em>’teki gibi, durum giderek tuhaflaşıyordu.</p>

    <p>Babasının hasta olmasına rağmen katıldığı bir kasaba toplantısı gerçekleştirilmişti. Kendisini uyuşturucu almış ve bu dünyada değilmiş gibi hisseden –ama fiziksel olarak hiçbir şikâyeti bulunmayan– Frannie de onunla birlikte gitmişti.</p>

    <p>Belediyenin toplantı salonu, şubat sonu veya mart başında yapılan toplantılarda olduğundan çok daha kalabalıktı. Öksürüklerin, hapşırıkların, hırıltıların ardı arkası kesilmiyordu. Katılımcıların hepsi korkuyordu ve en ufak kıvılcımda öfke patlamaları yaşayacak gibi görünüyorlardı. Sesleri yüksek, boğuktu. Ayağa fırlıyorlar, parmaklarını sallıyorlar, ithamlarda bulunuyorlardı. Çoğu –hepsi kadın da değildi– gözyaşları içindeydi.</p>

    <p>Sonunda kasabanın kapılarının tamamen kapatılmasına karar verilmişti. İçeri kimse alınmayacaktı. Gitmek isteyen gidebilirdi, ama asla geri dönemeyeceklerini bilmeleri gerekiyordu. Kasabaya giriş çıkışta kullanılan yollara arabalarla barikatlar yapılacak (yarım saat süren karşılıklı bağırışlar sonucunda bunun için belediyeye ait kamyonların kullanılmasına karar verilmişti) gönüllüler tüfekleriyle barikatlarda nöbet tutacaktı. 1. Karayolu üzerinden kuzeye veya güneye gitmek isteyenler kuzeyde Wells’e, güneyde ise York’a yönlendirilecek, böylece Ogunquit’in çevresinden dolaşmak üzere Eyaletlerarası 95’e çıkabileceklerdi. Uyarılara rağmen yolu kullanmak isteyenler vurulacaktı. “Öldürülecekler mi?” diye sormuştu biri. Elbette, diye cevaplamıştı birkaç ses.</p>

    <p>Yaklaşık yirmi kişilik bir grup, halihazırda hasta olanların kasabadan derhal uzaklaştırılmasını önermiş, bu öneri oybirliğiyle reddedilmişti, zira toplantının yapıldığı yirmi dördü akşamı, kasabada akrabası veya arkadaşı hasta olmayan kimse yoktu. Bazıları hâlâ aşının yakında dağıtılacağına dair haberlere inanıyordu. Böyle aşırı tepki gösterip, kendi insanlarını dışladıktan sonra boşuna olduğu anlaşılırsa birbirlerinin yüzüne nasıl bakacaklardı?</p>

    <p>Bunun üzerine hasta <em>yazlıkçıların</em> uzaklaştırılmasına karar verilmişti.</p>

    <p>Toplantıya katılan çok sayıda yazlıkçı, evleri için ödedikleri vergilerle yıllardır kasabanın okullarına, yollarına, halk plajlarına, yoksullarına katkıda bulunduklarını söyleyerek itiraz etmişti. Eylül ayından hazirana kadar güçlükle geçinen kimi işyeri, onlar sayesinde ihya oluyordu. Böyle muamele ederlerse Ogunquit halkı bir daha asla geri dönmeyeceklerinden artık emin olabilirdi. Geçimlerini sağlamak için yine midye toplayıp, ıstakoz avlamaya, çamurlar içinden deniztarağı çıkarmaya geri dönebilirlerdi. Hasta yazlıkçıları kasabadan atma önerisi de büyük çoğunluktan ret oyu aldı.</p>

    <p>Gece yarısı olduğunda bütün barikatlar kurulmuştu. Yirmi beşi sabahına kadar barikatlarda birçok insana ateş edilmiş, çoğu yaralanmış, vurulanlardan üçü veya dördü ölmüştü. Bunların çoğu kuzeyden gelen, Boston’dan kaçan, korku ve panikle aptallaşmış insanlardı. Aralarından bazıları itiraz etmeden York’a yönelmişti, ama diğerleri yapılan açıklamayı anlamayacak kadar dehşet içindeydi. Barikatları yarmaya veya etraflarından dolaşmaya çalışmışlar, bunun üzerine icaplarına bakılmıştı.</p>

    <p>Ama akşam olduğunda barikatlarda nöbet tutan adamların da çoğu hastalanmıştı. Ateşleri yükselmişti ve tüfeklerini, burunlarını silmek için sık sık ayaklarının arasına sıkıştırarak bırakıyorlardı. Freddy Delancey ve Curtis Beauchamp gibi bazı kimseler bayılıp oldukları yere yığılıvermiş ve belediye binasındaki revire götürülüp, orada ölmüşlerdi.</p>

    <p>Barikat fikrine en başından beri karşı olan Peter Goldsmith önceki sabah yatağa düşmüş ve Fran yanından bir an olsun ayrılmadan onunla ilgilenmeye başlamıştı. Babası, onu revire götürmesine kesinlikle izin vermemişti. Ölecekse evinde, kendi yatağında ölecekti, son arzusu buydu.</p>

    <p>Araç trafiği öğleden sonra neredeyse tamamen durmuştu. Halk plajının otopark görevlisi Gus Dinsmore’un dediğine göre yolda kalmış o kadar çok araba vardı ki sürücüsü hâlâ araba kullanacak halde olanların bile aralarından geçmesi mümkün değildi. Aslında böylesi bir anlamda daha iyiydi, zira yirmi beşi akşamında barikatlarda nöbet tutacak kadar iyi durumda olanların sayısı üç düzineyi geçmiyordu. Önceki gün hiçbir şeyi olmayan Gus’ın burnu akmaya başlamıştı. Aslında kasabada kendisi dışında tamamen iyi olan sadece Amy Lauder’ın on altı yaşındaki kardeşi Harold’dı. Amy ilk kasaba toplantısının ardından, gelinliği hiç giyilmemiş halde dolabında asılı dururken ölmüştü.</p>

    <p>Fran bugün hiç dışarı çıkmamış, dün öğleden sonra onu kontrol etmeye gelen Gus’tan sonra da kimseyle görüşmemişti. Sabah birkaç kez motor sesi, bir kez de silah sesi duymuştu, hepsi buydu. Kesintisiz, yoğun sessizlik, içindeki gerçekdışılık hissini artırıyordu.</p>

    <p>Düşünülmesi gereken sorular vardı. Sinekler... gözler... turtalar. Kendini buzdolabının sesini dinler buldu. İçinde otomatik buz üretme makinesi vardı. Yaklaşık yirmi saniyede bir, düşen buz parçalarının hafif tıkırtısı duyuluyordu.</p>

    <p>Tabak önünde, yüzünde donuk bir ifadeyle orada neredeyse yarım saat oturdu. Bir başka düşünce yavaşça zihninin yüzeyine çıktı. Aslında ilk anda bağlantılı görünen, ama tamamen farklı iki düşünceydi. Daha kapsamlı bir düşüncenin iç içe geçmiş parçaları olabilirler miydi? Kulağı hâlâ buzdolabının içindeki buz üretme makinesinden düşen buz parçalarındayken bu iki düşünceyi incelemeye başladı. İlk düşüncesi, babasının ölmüş olduğuydu. İstediği gibi evde, kendi yatağında ölmüştü.</p>

    <p>İkinci düşünce o günle ilgiliydi. Çok güzel bir yaz günüydü; turistlerin Maine sahillerine gelmesine sebep olan işte bu havalardı. Orada yüzülmezdi, çünkü su hiçbir zaman o kadar sıcak olmazdı. İnsanlar oraya temiz havanın ve güzelliklerin tadını çıkarmaya gelirdi.</p>

    <p>Güneş pırıl pırıl parlıyor, Fran mutfağın arka penceresindeki termometreden dereceyi okuyabiliyordu. Cıva, yirmi yedi rakamının hemen altında duruyordu. Çok güzel bir gündü ve babası ölmüştü. Aleni, göz yaşartıcı olan dışında bir bağlantı var mıydı?</p>

    <p>Kaşlarını çatarak düşündü. Duygusuz gözlerinde kafası karışmış gibi bir ifade vardı. Zihni bu sorunun etrafından dolaşıp, başka yerlere kaydı. Ama hep aynı noktaya geri dönüyordu.</p>

    <p>Güzel, <em>ılık</em> bir gündü ve babası ölmüştü.</p>

    <p>Bunun üzerine taşlar yerine oturdu ve Fran bir darbeden kaçınıyormuşçasına gözlerini sıkıca yumdu.</p>

    <p>Elleri aynı anda masa örtüsünü tutup, çekti ve tabağı yere düştü. Gürültüyle parçalanınca Frannie bir çığlık atarak ellerini yanaklarına bastırdı. Gözlerindeki duygusuzluk, donukluk yok oldu ve bakışları keskinleşti. Sanki ani bir tokat yemiş veya kapağı açık bir amonyak şişesini burnunun altına tutmuştu.</p>

    <p>Evde ceset tutulamazdı. Hele sıcak bir yaz gününde.</p>

    <p>Donukluk geri gelerek bu düşüncenin dış hatlarını belirsizleştirdi. Katıksız dehşeti perdelendi, yumuşadı. Tekrar buz parçalarının tıkırtısını dinlemeye başladı.</p>

    <p>Büyük çaba göstererek teslim olmamaya çalıştı. Ayağa kalkıp lavabonun başına gitti ve soğuk suyu sonuna dek açtı. Sonra avuçlarına doldurarak yüzüne çarptı ve hafifçe terlemiş olan cildini serinletti.</p>

    <p>İstediği kadar dalıp uzaklaşabilirdi, ama önce bu soruna bir çözüm bulmalıydı. Buna <em>mecburdu.</em> Haziran, temmuza dönerken onu orada öylece yatar halde bırakamazdı. Faulkner’ın bütün üniversite antolojilerinde bulunan hikâyesine fazlasıyla benzeyen bir durum olurdu. “Emily için Bir Gül.” Kasabadakiler o korkunç kokunun ne olduğunu bilmiyordu, ama bir süre sonra yok olmuştu. O... o...</p>

    <p>“Hayır!” diye bağırdı güneşli mutfağa. Düşünerek volta atmaya başladı. İlk düşüncesi kasabadaki cenaze eviydi. Ama kim... kim...</p>

    <p>“Kaçmaya çalışmaktan vazgeç!” diye öfkeyle haykırdı boş mutfağa. “Onu kim <em>gömecek?</em>”</p>

    <p>Ve cevap beliriverdi. Son derece açıktı. O gömecekti elbette. Başka kim olabilirdi? O gömecekti.</p>

    <p class="paragraf">Güçlü motoru yavaşça mırıldanan arabanın evin önündeki yola girdiğini duyduğunda saat iki buçuktu. Frannie küreği bahçede kazdığı çukurun –marullarla domatesler arasında– başına bıraktı ve biraz korkarak döndü.</p>

    <p>Araba yepyeni yeşil bir Cadillac Coupe de Ville’di ve şişman Harold Lauder sürücü tarafındaki kapıyı açmış, aşağı iniyordu. Frannie’nin içi ani bir hoşnutsuzlukla doldu. Harold’ı hiç sevmezdi ve seven birini de tanımıyordu. Buna ablası Amy de dahildi. Belki annesi seviyordu. Ogunquit’te kendisinden başka sağ kalan tek kişinin bu kadar hoşlanmadığı biri olması kaderin bir cilvesiydi herhalde.</p>

    <p>Harold, Ogunquit Lisesi’nin çıkardığı derginin editörlüğünü yapıyor, şimdiki zamanla veya ikinci kişinin ağzından anlatılan, bazen iki özelliği de bünyesinde barındıran acayip, kısa hikâyeler yazıyordu. <em>Hayalci koridordan geliyor, kıymıklı kapıyı omuzlayarak açıyor ve yarış pistindeki yıldızlara bakıyorsun</em> –Harold’ın tarzı buydu.</p>

    <p>“Kendini tatmin edip külotuna boşalıyor,” demişti Amy, ona bir keresinde baş başa konuşurlarken. “Ne kadar iğrenç, değil mi? Üstüne boşalıyor ve aynı pantolonu, bıraksan kirden kendi başına ayakta durabilecek hale gelene dek giyiyor.”</p>

    <p>Harold’ın saçları siyah ve yağlıydı. Boyu uzun sayılırdı, bir seksen beş vardı. Herhalde yüz yirmi kilo gibiydi. Sivri burunlu kovboy çizmeleri ve çiçekli gömlekler giyer, göbeği çok büyük olduğu için sürekli çekiştirdiği kalın deri kemerler takardı. Ne kadar mastürbasyon yaptığı, kaç kilo olduğu veya o hafta Wright Morris’in mi, yoksa Hubert Selby’nin mi taklidini yaptığı Frannie’yi ilgilendirmiyordu. Tek bildiği, ona bakarken kendini Harold’ın her bir düşüncesinin sümükle kaplı olduğunu algılayabilecek bir telepati yeteneğine sahipmiş gibi rahatsız hissettiği ve içinin tiksintiyle dolduğuydu. Harold’ın bu şartlar altında bile tehlikeli olabileceğini sanmıyordu, ama varlığının her zamanki kadar, hatta daha da fazla rahatsız edici olacağını biliyordu.</p>

    <p>Fran’i görmemişti. Eve bakıyordu. “Kimse var mı?” diye seslendikten sonra elini Cadillac’ın açık camından içeri sokarak kornayı çaldı. Çıkan ses, Frannie’yi iyice sinirlendirmişti. Aslında hiç sesini çıkarmazdı ama Harold arabaya binmek üzere döndüğünde onu ve çukuru mutlaka görecekti. Bir an için o vazgeçip gidene kadar toprağa yapışıp bezelyelerle fasulyeler arasına saklanmayı düşündü.</p>

    <p>Kes şunu, dedi sonra kendi kendine, yeter. O da bir başka insan.</p>

    <p>“Buradayım Harold,” diye seslendi.</p>

    <p>Harold yerinde sıçrayınca koca poposu dar pantolonu içinde sallandı. Herhangi birini bulmayı beklemediği, formalite icabı seslendiği belliydi. Fran üzerinde sadece beyaz şortu ve askılı bluzu olduğuna hayıflanarak bahçenin kenarına doğru yürürken Harold arkasına döndü. Harold yaklaşırken onu gizlemeye çalışmadığı bakışlarla süzdü.</p>

    <p>“Selam Fran,” dedi sonra mutlulukla.</p>

    <p>“Selam Harold.”</p>

    <p>“Kötü hastalığa kahramanca direndiğini duyunca ilk buraya uğrayayım dedim. Bütün kasabayı tarıyorum.” Diş fırçasıyla muhtemelen senede bir kez buluşan dişlerini göstererek gülümsedi.</p>

    <p>“Amy için çok üzgünüm Harold. Annenle baban da?..”</p>

    <p>“Maalesef öyle,” dedi Harold. Başını bir anlığına öne eğdi, sonra saçlarını uçurarak aniden kaldırdı. “Ama hayat devam ediyor değil mi?”</p>

    <p>“Galiba,” dedi Fran yorgun bir şekilde. Harold’ın bakışları yine göğüslerinin üstünde dolaşıyordu. Keşke bir süveteri olsaydı.</p>

    <p>“Arabamı beğendin mi?”</p>

    <p>“Bay Brannigan’ın değil mi?” Roy Brannigan’ın bir emlak ofisi vardı.</p>

    <p>“Öyleydi,” dedi Harold ilgisizce. “Pek çok kaynakta kıtlık yaşadığımız bugünlerde bunun gibi bir canavarı kullanan herkesin en yakın Sunoco tabelasına asılması gerektiğini savunurdum, ama artık koşullar değişti. Daha az insan, daha çok petrol anlamına gelir.” Petrol, diye düşündü Fran dalgınca, <em>petrol</em> dedi. “Her şeyden daha çok var aslında,” diye tamamladı Harold. Bakışları Fran’in göbeğine kaydı, yüzüne çıktı, bacaklarına indi, tekrar yüzüne döndü. Gülümsemesi hem neşeli hem tedirgindi.</p>

    <p>“Harold, müsaadenizle...”</p>

    <p>“Ama ne yapıyor olabilirsin ki çocuğum?”</p>

    <p>Gerçekdışılık hissi geri dönüyordu. İnsan beyninin fazla gerilmiş bir lastik gibi kopmadan önce ne kadar süre dayanabileceğini merak etti. Annem babam öldü, ama buna dayanabilirim. Tuhaf bir hastalık bütün ülkeyi, belki bütün <em>dünyayı</em> kırıp geçiriyor, iyi kötü ayırt etmeden herkesi öldürüyor, buna da katlanabilirim. Babamın daha geçen hafta yabani otları temizlediği bahçede onun için bir mezar kazıyorum ve yeterince derin olunca onu içine koyacağım... <em>sanırım</em> buna da dayanabilirim. Ama Roy Brannigan’ın Cadillac’ını kullanıp, beni gözleriyle yiyen Harold Lauder’ın bana “çocuğum” demesine? Bilmiyorum, Tanrım. Bilemiyorum.</p>

    <p>“Harold,” dedi sabırla. “Ben senin çocuğun değilim. Senden beş yaş büyüğüm. Çocuğun olmam fiziksel olarak <em>imkânsız.</em>”</p>

    <p>“Lafın gelişi söyledim,” dedi Harold, Fran’in kontrollü öfkesi karşısında gözlerini kırpıştırarak. “Her neyse, o nedir? Şu çukur?”</p>

    <p>“Mezar. Babam için.”</p>

    <p>“Ah,” dedi Harold cılız ve tedirgin bir sesle.</p>

    <p>“Bitirmeden önce bir bardak su içeceğim. Açık konuşmak gerekirse gitmeni tercih ederim. Kendimi iyi hissetmiyorum.”</p>

    <p>“Anladım,” dedi Harold huzursuzca. “Ama Fran... bahçeye...”</p>

    <p>Eve doğru yürümeye başlamış olan Fran bunun üzerine hiddetle döndü. “Peki sen ne önerirsin? Onu bir tabuta koyup mezarlığa kadar sürüklememi mi? Neden? Bahçesini çok <em>severdi!</em> Hem sana ne? Bu seni neden ilgilendiriyor?”</p>

    <p>Ağlamaya başlıyordu. Dönüp mutfağa koştu. Neredeyse arabanın ön tamponuna çarpacaktı. Harold’ın arkasından kalçalarına bakacağını, bu görüntüyü kaydedip, zihninde mütemadiyen oynayan açık saçık filmde malzeme olarak kullanacağını bilmek öfkesini, üzüntüsünü ve ağlama isteğini artırıyordu.</p>

    <p>Tel örgülü kapı ardından sertçe kapandı. Fran hemen lavabonun başına koşup arka arkaya üç bardak su içti. Çok hızlı içmişti, alnına ani bir sancı saplandı. Şaşkın karnı kasıldı ve Fran gözlerini kapatıp porselen lavaboya tutunarak kusup kusmayacağını görmek için bekledi. Midesi bir süre sonra soğuk suyu en azından bir süreliğine kabul edeceği sinyallerini verdi.</p>

    <p>“Fran?” Ses alçak ve tereddütlüydü.</p>

    <p>Dönüp bakınca Harold’ın elleri iki yanına sarkmış halde tel örgülü kapının önünde dikilmekte olduğunu gördü. Endişeli ve mutsuz görünüyordu. Fran aniden onun için üzüldü. Bu zavallı, mahvolmuş kasabayı Roy Brannigan’ın Cadillac’ıyla turlayan, hayatı boyunca bir kızla hiç buluşmamış, hayata küçümsemeyle bakan Harold Lauder. Kızları, randevuları, arkadaşları, her şeyi, muhtemelen kendisini de küçük görüyordu.</p>

    <p>“Kusura bakma Harold.”</p>

    <p>“Bir şey demeye hakkım yoktu. İslersen yardım edebilirim.”</p>

    <p>“Sağ ol, ama kendim yapmayı tercih ederim. Bu...”</p>

    <p>“Kişisel. Elbette, anlıyorum.”</p>

    <p>Fran mutfaktaki dolaptan bir süveter alabilirdi, ama Harold ne için aldığını anlayacaktı mutlaka ve Fran, onu tekrar utandırmak istemiyordu. Harold iyi biri olmak için çok uğraşıyordu, onun için yabancı bir dil konuşmak gibiydi herhalde. Frannie tekrar verandaya çıktı ve ikisi bir süre bahçeye ve kazılmış çukura baktı. Gün, hiçbir şey değişmemiş gibi tembelce ilerliyordu.</p>

    <p>“Ne yapacaksın?” diye sordu Harold’a.</p>

    <p>“Bilmiyorum. Şey...”</p>

    <p>“Ne?”</p>

    <p>“Eh, benim için söylemesi biraz zor. New England’ın bu küçük parçasında pek sevilen biri olduğumu söyleyemem. Bir zamanlar ümit ettiğim gibi ünlü bir yazar bile olsam kasabaya heykelimin dikileceğini sanmıyorum. Bir başka ünlü yazar çıkana kadar sakalı beline ulaşmış bir ihtiyar bile olabilirim.”</p>

    <p>Fran hiçbir şey söylemeden ona bakmaya devam etti.</p>

    <p>“Böylece!” dedi Harold ve vücudu, sözcük ağzından patlayarak çıkmış gibi sarsıldı. “Böylece bu haksızlık karşısında merak etmek durumunda kaldım. Bu haksızlık bana o kadar korkunç görünüyor ki, yerel öğretim kurumlarımızdaki hödüklerin beni nihayet delirttiğine inanmak daha kolay geliyor.”</p>

    <p>Harold kayan gözlüklerini yukarı doğru itti ve Fran, sivilce sorununun ne kadar ciddi boyutlarda olduğunu üzüntüyle fark etti. Acaba su ve sabunun bu soruna iyi geleceğini ona söyleyen olmuş muydu? Yoksa herkes 3.8 not ortalamasıyla Maine Üniversitesi’ne girip, binden fazla öğrencisi olan sınıfta yirmi üçüncü olmayı başararak mezun olmuş güzel Amy Lauder’a bakmakla fazlasıyla meşgul müydü? Amy daima çok güzel ve başarılı, Harold ise yıpratıcı olmuştur.</p>

    <p>“Delirtti,” diye tekrarladı Harold yumuşak bir sesle. “Bir Cadillac içinde kasabayı dolaşıyorum. Şu çizmelere bak.” Paçalarından birini hafifçe kaldırarak gösterişli kovboy çizmelerini gösterdi. “Seksen altı dolar. Shoe Boat’a girip ayağıma uyan bir çifti aldım. Kendimi bir sahtekâr gibi hissettim. Bir filmdeki aktör gibi. Bugün delirdiğime dair hiç şüphemin kalmadığı anlar oldu.”</p>

    <p>“Deli değilsin,” dedi Fran. Harold üç dört gündür banyo yapmamış gibi kokuyor, ama bu Fran’i artık iğrendirmiyordu. “Neydi o söz? Rüyama girersen rüyana girerim mi? Delirmedin Harold.”</p>

    <p>“Belki aklımızı kaybetsek daha iyi olurdu.”</p>

    <p>“Biri gelecek,” dedi Frannie. “Bir süre sonra. Bu hastalık ya da her neyse, kendini yok ettikten sonra.”</p>

    <p>“Kim?”</p>

    <p>“Yetki sahibi biri,” dedi Fran güvensizce. “İşleri... tekrar yoluna koyacak biri.”</p>

    <p>Harold acı acı güldü. “Sevgili çocuğum... pardon Fran. Bunu <em>yapanlar</em> zaten o yetkililer. İşleri düzeltmekte üstlerine yoktur. Ekonomideki çöküşü, hava kirliliğini, yakıt kıtlığını, soğuk savaşı hep bir çırpıda çözüverdiler. Evet, işleri düzeltmekte çok iyiler. Gordion düğümünü ipi kılıcıyla keserek çözen İskender’le aynı yöntemi kullanıyorlar.”</p>

    <p>“Ama bu sadece değişik bir tür <em>grip</em> salgını Harold. Radyoda duymuş...”</p>

    <p>“Tabiat ana bu şekilde çalışmaz Fran. Senin şu yetkililer ne tür böcekler üretebileceklerini görmek için bir grup bakteriyoloğu, viroloji ve epidemiyoloji uzmanını hükümete ait bir tesisteki laboratuvara toplamış. Bakteriler. Virüsler. Mikroplar. Ve bir gün dolgun ücretli bir inek, ‘Bakın ne <em>yaptım,</em> neredeyse <em>herkesi</em> öldürüyor. Ne harika, değil mi?’ demiş ve ona madalya verip, maaşına zam yapmışlar. Sonra biri o buluşu etrafa yayıvermiş.”</p>

    <p>“Ne yapacaksın Fran?”</p>

    <p>“Babamı gömeceğim,” dedi yumuşak sesle.</p>

    <p>“Ah... elbette.” Ona bir süre baktıktan sonra kelimeler ağzından hızla döküldü. “Bak, ben gidiyorum. Ogunquit’ten ayrılıyorum yani. Daha fazla kalırsam keçileri gerçekten kaçıracağım. Benimle gelmeye ne dersin Fran?”</p>

    <p>“Nereye?”</p>

    <p>“Bilmiyorum. Henüz.”</p>

    <p>“Eh, aklına bir yer gelirse tekrar sor.”</p>

    <p>Harold’ın yüzü aydınlandı. “Tamam, soracağım. Bu... görüyorsun ya, sadece...” Sözlerini yarıda kesip verandanın basamaklarından dalgınca indi. Yepyeni kovboy çizmeleri güneş altında parlıyordu. Fran gidişini üzgünce izledi.</p>

    <p>Harold direksiyon başına geçmeden hemen önce ona el salladı. Fran de karşılığında elini kaldırdı. Geri vitese takıp gaza basınca araba sarsılarak ilerledi ve evin önünden uzaklaştı. Harold direksiyonu kırarak Carla’nın çiçeklerinin bir kısmını ezdi. Yola çıkarken neredeyse çite çarpıyordu. Sonra kornaya iki kez bastı ve gözden kayboldu. Uzaklaşmasını izleyen Fran, babasının bahçesine döndü.</p>

    <p class="paragraf">Saat dörtten sonra kendini zorladı ve ayaklarını sürüyerek üst kata çıktı. Alnında ve şakaklarında sıcak, gerilim ve yorgunluktan kaynaklanan bir ağrı vardı. Bir gün daha beklemeyi düşünmüştü, ama bu bekleyiş durumu daha da kötüleştirecekti. Kolunun altında, annesinin özel misafirler için sakladığı Şam kumaşından masa örtüsü vardı.</p>

    <p>Umduğu kadar iyi gitmedi, ama korktuğu kadar kötü olduğu da söylenemezdi. Yüzüne konan sinekler vardı. Konup minik bacaklarını birbirine sürtüyor, sonra tekrar uçuyorlardı. Yüzünün rengi bir ton koyulaşmıştı ama bahçede uzun saatler çalışması sonucu teni bronzlaştığı için pek fark edilmiyordu... özellikle de fark edilmek istenmediğinde. Koku yoktu. Fran’in en büyük korkusu da buydu zaten.</p>

    <p>Öldüğü yatak, Carla’yla yıllar yılı paylaştığı çift kişilik yataktı. Fran masa örtüsünü kenarı babasının koluna, kalçasına ve bacağına değecek şekilde annesinin tarafına yaydı. Sonra güçlükle yutkunarak (başındaki zonklama iyice kötüleşmişti) babasını kefenine doğru yuvarlamaya hazırlandı.</p>

    <p>Peter Goldsmith’in üstünde çizgili pijamaları vardı ve bu Fran’e çok yersiz göründü, ama idare etmek zorundaydı. Onu önce soymak, sonra tekrar giydirme fikri üzerinde durmadı bile.</p>

    <p>Kendini hazırlayarak babasının sol kolunu kavradı –bir mobilya parçası gibi sert ve katıydı– ve iterek yuvarladı. Bu sırada babasından sonu gelmeyecekmiş gibi görünen, boğazına bir ağustosböceği çöreklenmiş ve birden ötmeye başlamış gibi iğrenç bir geğirme sesi yükseldi.</p>

    <p>Fran bir çığlık atarak hızla geriledi ve komodini devirdi. Babasının tarakları, fırçaları, çalar saati, birkaç bozuk para, kravat iğneleri ve kol düğmeleri gürültüyle yere düşüp, dağıldı. <em>Şimdi</em> bir koku hissediliyordu. Bozuk, gaza benzer bir kokuydu ve Fran’i saran koruyucu sis bu koku üzerine tamamen yok oldu. Gerçekle burun burunaydı. Dizleri üzerine çöktü, başını kolları arasına aldı ve feryat etti. İnsan boyunda bir oyuncak bebeği değil, <em>babasını</em> gömüyordu ve insanlığına dair son işaret, şu anda havada asılı olan gaz kokusuydu. Ve çok yakında bu da kalmayacaktı.</p>

    <p>Dünyadaki renkler bir anda yok oldu ve her şey griye döndü, yasının kesintisiz sesi, sanki başka birinden, mesela televizyondaki haberlerde gördüğü kadınlardan çıkıyormuş gibi uzaklaştı. Ne kadar olduğunu bilmediği bir süre geçti ve yavaşça kendine geldi. Yapması gerekenleri hatırladı. Yapmak için daha önce yeterince cesaret toplayamamıştı.</p>

    <p>Babasının yanına gitti ve çevirdi. Bir geğirme sesi daha yükseldi. Bu seferki kısaydı. Alnına bir öpücük kondurdu.</p>

    <p>“Seni seviyorum babacığım,” dedi. “Seni seviyorum, Frannie seni seviyor.” Gözyaşları babasının yüzüne düşerek ışıldadı. Pijamalarını çıkararak en iyi takımını giydirdi. Bedeninin ayrı bölümlerini kaldırıp giydirip bırakırken belinde, boynunda ve kollarında beliren ağrıyı hissetmiyordu bile. Kravatını düzgünce bağlayabilmek için başının altına iki cilt <em>Bilgi Kitabı</em> koydu. Alt çekmecede, çoraplarının gerisinde ordudan aldığı madalyaları buldu... Mor Kalp, üstün hizmet madalyaları... ve Kore’de aldığı Bronz Yıldız. Madalyaları yakasına taktı. Banyoda bulduğu Johnson’s bebe pudrasıyla yüzünü, boynunu ve ellerini pudraladı. Pudranın tatlı ve nostaljik kokusu gözlerinin yaşarmasına neden oldu. Bütün vücudu ter içinde kalmış, göz altlarında koyu halkalar oluşmuştu.</p>

    <p>Masa örtüsünü babasının üzerine örttükten sonra annesinin dikiş setini aldı ve kefeni sağlam bir şekilde dikti. Zorlandı, ama babasının bedenini düşürmeden yere indirebildi. Sonra soluklarının yavaşlamasını bekleyerek biraz dinlendi. Devam edebilecek gibi olduğunda babasının bedeninin üst kısmını kaldırdı ve önce merdivene, ardından alt kata dikkatle sürükledi. Aşağı indirdiğinde nefes nefese kalmıştı. Biraz durup dinlendi. Başındaki ağrı oldukça şiddetlenmişti, yüzlerce iğne gibi beynine saplanıyordu.</p>

    <p>Cesedi koridordan mutfağa getirdi ve verandaya çıkardı. Basamakları indirdi. Tekrar dinlenmesi gerekiyordu. Akşamüstü güneşinin yumuşak ışıkları toprağa vuruyordu. Kendini tutamadı ve babasının başucundaki basamağa oturup, öne arkaya sallanarak tekrar ağlamaya başladı. Kuşlar durmaksızın cıvıldıyordu. Sonunda Fran, babasını bahçeye kadar sürüklemeyi başardı.</p>

    <p>Nihayet bitmişti. Son çim parçalarını da yerleştirdiğinde (dizleri üstüne çöküp bir bulmacanın parçalarını birleştirir gibi yerleştirmişti) saat dokuzu bulmuştu. Üstü başı leş gibiydi. Sadece gözlerinin etrafında kalan ve yaşlarla yıkanan bölüm beyazdı. Yorgunluktan ölecekmiş gibiydi. Saçları kirli tutamlar halinde yüzüne düşüyordu.</p>

    <p>“Lütfen huzur içinde ol baba,” diye mırıldandı. “Lütfen.”</p>

    <p>Küreği tekrar babasının atölyesine götürüp dalgınca yerine astı. Verandaya çıkan altı basamağı tırmanırken iki kez dinlenmesi gerekli. Işığı açmadan mutfaktan geçti ve spor ayakkabılarını çıkararak oturma odasına girdi. Kanepeye kendini attı ve hemen uyudu.</p>

    <p class="paragraf"><em>Rüyasında yine merdivenleri tırmanıyor, görevini yapıp onu son yolculuğuna doğru bir şekilde uğurlamak için babasının yanına gidiyordu. Ama odaya girdiğinde masa örtüsü zaten babasının üstündeydi ve içinde bulunduğu yas ve keder hali yerini başka bir hisse bıraktı... korkuya benzer bir hisse. Karanlık odada gönülsüzce ilerledi. Kaçmak istiyor, ama ilerlemekten kendini alamıyordu. Masa örtüsü karanlıkta bir hayalet gibi parlıyordu. Aklına aniden bir fikir geldi:</em></p>

    <p><em>Örtünün altındaki babası değildi. Ve ölü de değildi.</em></p>

    <p><em>Örtünün altında kapkara bir yaşam enerjisi ve iğrenç bir neşeye sahip bir şey –biri– vardı ve örtüyü çekmek, ona pahalıya mal olacaktı ama... ayaklarını... durduramıyordu.</em></p>

    <p><em>Eli uzandı, masa örtüsünü kavradı ve hızla çekti.</em></p>

    <p><em>Adam sırıtıyordu, ama Fran yüzünü göremedi. Korkunç sırıtıştan ona doğru keskin bir soğuk dalgası yükseliyordu. Adamın yüzünü göremiyor, ama bu dehşet veren görüntünün karnındaki doğmamış bebeğe verdiği hediyeyi görebiliyordu: çarpık bir öfke.</em></p>

    <p><em>Odadan, rüyadan kaçtı ve bir anlığına yüzeye çıkarak...</em></p>

    <p class="paragraf">Yüzeye çıkarak kendini sabahın üçünde, oturma odasında buldu. Bedeni korkuyla kasılmıştı, rüya şimdiden belirsizleşip silinmeye başlamış, ardında, çürümüş bir yemeği yedikten sonra geride kalan berbat tat gibi iğrenç bir his bırakmıştı. Yarı uyur yarı uyanık halde düşündü: <em>Bu o, Yürüyen Adam, yüzü olmayan adam.</em></p>

    <p>Sonra tekrar uyudu, bu kez rüya görmedi ve sabah uyandığında rüyayı hatırlamadı bile. Ama karnındaki bebeği düşününce şiddeti onu şaşırtıp ürküten bir koruma hissi aniden bütün benliğini sardı.</p>
  </div>
</body>
</html>
