<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">19. Bölüm</h2>

    <p>Larry, Times Meydanı’na gelmeyeli o kadar uzun zaman olmuştu ki tekrar gördüğünde farklı, adeta büyülü olmasını beklemişti. Her şey gözüne daha küçük, ama daha güzel görünecek, meydanın büyük, kokulu ve bazen de tehlikeli hayat doluluğu çocukluğunda, Buddy Marx ile ya da tek başına, 99 sentlik çifte gösterileri izlemek veya dükkânların, oyun salonlarının ve bilardo salonlarının parlak ve çekici ön cephelerine bakmak için gittiğinde olduğu gibi gözünü korkutmayacaktı.</p>

    <p>Ama her şey aynı görünüyordu... gereğinden fazla, zira bazı şeyler gerçekten değişmişti. Metro durağından meydana çıkan merdiveni tırmanınca sağ taraftaki köşede kalan gazete bayisi artık orada değildi. Yüz metre ötedeki, yanıp sönen renkli ışıkları olan, Gottlieb Desert veya Space Race oynarken sigaraları ağızlarının köşesinden sarkan, tehlikeli görünümlü genç adamların bulunduğu bir penilik oyun salonunun yerinde artık önünde, vücutlarının alt kısmı sadece siyah kulakların duyabildiği bir melodiye uyarak dans ediyormuşçasına oynayan bir grup zenci delikanlının dikildiği bir Orange Julius vardı. Masaj salonlarıyla açık saçık filmler gösteren sinemaların sayısı artmıştı.</p>

    <p>Yine de aynı yerdi ve bu onu hüzünlendirdi. Tek gerçek fark, bir anlamda her şeyi daha beter ediyordu. Artık burada kendini bir turist gibi hissediyordu. Ama belki New York’un yerlileri bile kendilerini, Times Meydanı’nda yürürken içinde rengârenk ışıklı tabelalara bakma isteği duyan turistler gibi hissetmekteydi. Emin olamıyordu; kendini New York’un bir parçası gibi hissetmenin nasıl bir şey olduğunu unutmuştu. Tekrar öğrenmek için de özel bir istek duyuyor değildi.</p>

    <p>Annesi o sabah işe gitmemişti. Son birkaç gündür griple boğuşuyordu ve bu sabah uyandığında yine ateşi vardı. Eski odasındaki dar yatakta yatarken mutfaktaki annesinin kahvaltıyı hazırlarken sıkça hapşırdığını ve her seferinde sinirle, “Kahretsin!” dediğini duymuştu. Televizyon açılmış ve haber programının sesi eve yayılmıştı. Hindistan’da darbe girişimi olmuştu. Wyoming’de bir elektrik santralinde patlama olmuştu. Anayasa Mahkemesi’nin eşcinsel haklarıyla ilgili içtihatları birleştirme kararı alması bekleniyordu.</p>

    <p>Larry gömleğinin düğmelerini ilikleyerek mutfağa girdiğinde haberler sona ermişti. Gene Shalit kel kafalı bir adamla röportaj yapıyordu. Kel adam, ona yaptığı ufak hayvan figürlerini gösteriyordu. Kırk yıldır cam üfleme sanatıyla uğraşıyordu ve Random House Yayınevi yakında kitabını basacaktı. Hapşırınca Gene Shalit, “Çok yaşayın,” demiş ve gülmüştü.</p>

    <p>“Omlet mi istersin tavada karıştırayım mı?” diye sormuştu Alice Underwood. Üzerinde sadece bornozu vardı.</p>

    <p>“Karışmış olsun,” demişti Larry yumurta yemeye itiraz etmesinin bir işe yaramayacağını bilerek. Alice’e göre yumurtasız (keyfi yerinde olduğunda “kırılgan toplar” derdi) kahvaltı olmazdı. Protein içeriyorlardı ve besin değerleri yüksekti. Besin değerleri üzerine bilgileri fazla değildi, ama inandıklarını inatla uygulardı. Larry, annesinin kafasında besin değeri yüksek yiyeceklerin bir listesi olduğunu biliyordu. Buna karşılık zararlı yiyeceklerin listesi de vardı: turşu, abur cubur, beyzbol kartlarının poşetinden çıkan ince, pembe sakız ve daha pek çok şey...</p>

    <p>Oturup annesinin yumurtaları eski, siyah tavaya kırıp, ilkokula giderken kullandığı yumurta çırpıcıyla karıştırmasını izlemişti.</p>

    <p>Alice bornozunun cebinden mendilini çıkarmış, ağzını kapatıp öksürmüş ve tekrar cebine koyarken, “Kahretsin!” diye mırıldanmıştı.</p>

    <p>“Bugün izinli misin anne?”</p>

    <p>“Arayıp hasta olduğumu haber verdim. Bu grip beni yatağa bağlamak istiyor. Cuma günleri izin kullanmaktan nefret ediyorum, herkes hastalık mazeretiyle gelmemek için bugünü seçer. Ama kendimi yeterince iyi hissetmiyorum. Ateşim var. Boğazım da şiş.”</p>

    <p>“Doktor çağırdın mı?”</p>

    <p>“Doktorlar güzel bir genç kız olduğum günlerde ev ziyareti yapardı. O günler geçmişte kaldı. Artık hastaysan acil servise gidiyorsun. Ya da sağlık hizmeti sunulduğu iddia edilen o kurumlardan birinin bekleme salonunda, birinin seninle ilgilenmesini umarak bütün gününü öldürüyorsun. Evde kalıp, dinlenecek ve bir aspirin alacağım. Yarına bir şeyim kalmaz.”</p>

    <p>Larry sabahın büyük bölümünü evde geçirip, annesine yardım etmeye çalışmıştı. Televizyonu annesinin odasına koyarken kollarındaki damarlar bir kahramanınki gibi belirginleşmişti. “Kaç Para’yı seyredebileyim diye fıtık olacaksın,” demişti annesi burnunu çekerek. Yatakta yatmakta olan annesine meyve suyu ve şişkinliği için NyQuil getirmişti. Ardından markete gidip, bir iki karton kapaklı kitap almış, annesinin başucuna bırakmıştı.</p>

    <p>Bundan sonra birbirlerinin sinirine dokunmaktan başka yapabilecekleri bir şey kalmamıştı. Alice televizyonun yatak odasında hiç iyi çekmediğini söyleyince Larry hiç çekmemesinden iyi olduğunu söylememek için kendini zor tutmuştu. Sonunda biraz çıkıp, şehirde dolaşmaya karar verdiğini söylemişti.</p>

    <p>“İyi fikir,” demişti annesi rahatlamış bir şekilde. “Ben de biraz kestireyim. İyi bir çocuksun Larry.”</p>

    <p>Bunun üzerine dar basamaklardan inmiş (asansör hâlâ çalışmıyordu) ve suçlulukla karışık rahatlama hissederek caddeye çıkmıştı. Gün onundu ve cebinde hâlâ biraz parası vardı.</p>

    <p>Ama şimdi, Times Meydanı’nda kendini o kadar da neşeli hissetmiyordu. Cüzdanını meydana girer girmez arka cebinden alıp, ön cebine koymuştu. Yukarıdaki yıpranmış hoparlörlerden yayılan kendi sesini büyütenmişçesine dinleyerek bir plakçının önünde durdu. Geçiş kıtasıydı.</p>

    <blockquote class="siir">
      <p><em>“Sana bütün gece yanında kalayım diye sormaya gelmedim</em></p>

      <p><em>Ya da ışığı görüp görmediğini sorayım demedim</em></p>

      <p><em>Ne tartışmak, ne de kavga etmek isteğim</em></p>

      <p><em>Sadece sana şunu sormak istedim</em></p>

      <p><em>Bebeğim, erkeğine güvenebiliyor musun?</em></p>

      <p><em>Güven ona, bebeğim...</em></p>

      <p><em>Bebeğim, erkeğine güvenebiliyor musun?”</em></p>
    </blockquote>

    <p>Bu benim, diye düşündü boş gözlerle albümlere bakarak. Ama bugün, kendi sesini duymak moralini bozmuştu. Daha da kötüsü, ev hasreti çekmesine sebep olmuştu. Bu gri gökyüzü altında olmak, New York’un egzoz dumanı yüklü havasını içine çekmek, yerinde olup olmadığından emin olmak için cüzdanını sürekli yoklamak istemiyordu. New York demek, paranoya demekti. Batı Yakası’nda bir kayıt stüdyosunda, yeni albümünün kaydını yapıyor olmayı diledi.</p>

    <p>Adımlarını hızlandırıp bir oyun salonuna girdi. Ziller ve oyun melodileri bir anda kulaklarını doldurdu; Deathrace 2000 oyununun yükseltilmiş homurtusu, ölen yayaların elektronik çığlıkları bütün sesleri bastırıyordu. Güzel oyun, diye düşündü Larry. Yakında onu Dachau 2000 takip edecekti. O oyuna bayılacaklardı. Bozuk para gişesine gitti ve on doları bozdurarak avuç dolusu çeyrektik aldı. Caddenin karşısındaki restoranın yanında bir telefon kulübesi vardı. Ahizeyi kaldırıp, Jane’in Yeri’nin ezberinde olan numarasını tuşladı. Jane’in Yeri, Wayne Stukey’in arada bir takıldığı poker salonuydu.</p>

    <p>Larry çeyreklikleri yuvaya eli ağrıyana dek ardı ardına attı ve beş bin kilometre ötedeki telefon çalmaya başladı.</p>

    <p>Bir kadın sesi cevap verdi. “Jane’in Yeri. Açığız.”</p>

    <p>“Her teklife mi?” diye sordu Larry alçak ve seksi bir ses tonuyla.</p>

    <p>“Bana bak densiz herif, burası... hey, sen misin yoksa Larry?”</p>

    <p>“Evet, benim. Selam Arlene.”</p>

    <p>“Neredesin? Herkes seni soruyor Larry.”</p>

    <p>“Doğu Yakası’ndayım,” dedi Larry temkinli bir ses tonuyla. “Biri beni kanımın emildiğini söyleyerek uyardı ve onlar peşimi bırakana kadar ortalarda görünmesem daha iyi olacağını söyledi.”</p>

    <p>“Büyük bir partiyle mi ilgili?”</p>

    <p>“Evet.”</p>

    <p>“<em>Onu</em> duymuştum,” dedi Arlene. “Har vurup harman savurmuşsunuz.”</p>

    <p>“Wayne oralarda mı?”</p>

    <p>“Wayne Stukey mi?”</p>

    <p>“John Wayne değil herhalde, adam öldü ne de olsa.”</p>

    <p>“Duymadın mı yani?”</p>

    <p>“Neyi duymadım mı? Ta öbür kıyıdayım. Bir şeyi yok ya?”</p>

    <p>“Şu grip virüsü yüzünden hastanede. Burada Kaptan Trips diyorlar. Komik bir şey değil aslında. Söylediklerine göre pek çok insan bu virüs yüzünden ölmüş. Herkes korkuyor, mecbur kalmadıkça dışarı çıkmıyorlar. Bizde bile altı masa boş. Bilirsin, Jane’in Yeri’nde <em>asla</em> boş masa olmaz.”</p>

    <p>“Wayne’in durumu nasıl?”</p>

    <p>“Kim bilir? Koğuşlar dolusu hasta var ve ziyaretçilere izin vermiyorlar. Ürkütücü gerçekten. Ayrıca etrafta yığınla asker var.”</p>

    <p>“İzindeler mi?”</p>

    <p>“İzne çıkmış askerler silah taşıyıp, askeri araç konvoyları oluşturmaz. Birçok insan gerçekten korkmaya başladı. İyi ki sen oradasın.”</p>

    <p>“Haberlerde bununla ilgili bir şey yoktu.”</p>

    <p>“Burada da birkaç gazetede griple ilgili ufak çaplı haberler çıktı, o kadar. Ama bazıları ordunun tehlikeli bir virüsü yanlışlıkla yaydığını söylüyor. <em>Korkunç,</em> değil mi?”</p>

    <p>“Korkanların uydurmasıdır bu.”</p>

    <p>“Orada buna benzer bir durum yok mu?”</p>

    <p>“Hayır,” dedi Larry ve aklına annesi geldi. Metroda da pek çok kişinin hapşırıp öksürdüğünü duymamış mıydı? Kendini bir tüberküloz koğuşundaymış gibi hissettiğini hatırlıyordu. Ama hapşırıklar ve öksürükler her şehirde olurdu. Grip virüsleri çok arkadaş canlısıydı. Paylaşmayı seviyorlardı.</p>

    <p>“Janey burada değil,” diyordu Arlene. “Ateşi varmış ve boğazı şişmiş. O yaşlı kaltağın hastalıklara karşı bağışıklı olduğunu sanırdım.”</p>

    <p>“Üç dakika doldu,” diye araya girdi santral.</p>

    <p>“Bir hafta sonra dönmeyi planlıyorum Arlene,” dedi Larry. “O zaman görüşürüz.”</p>

    <p>“Bana uyar. Hep meşhur bir şarkıcıyla çıkmak istemişimdir zaten.”</p>

    <p>“Arlene? Deck Dewey adında birini tanımıyorsun, değil mi?”</p>

    <p>“Ah!” dedi kadın şaşkınca. “Ah, Larry!”</p>

    <p>“Ne oldu?”</p>

    <p>“İyi ki kapatmadın. Wayne’i <em>gördüm,</em> galiba hastaneye yatmasından iki gün önceydi. Tamamen unutmuşum! Tanrım!”</p>

    <p>“Ne oldu peki?”</p>

    <p>“Bana bir zarf bıraktı. Senin için olduğunu söyledi. Zarfı bir hafta kadar kasada tutmamı ya da gördüğümde sana vermemi rica etti. ‘Parayı onun yerine Dewey Deck almadığı için çok şanslı,’ gibi bir laf etmişti.”</p>

    <p>“İçinde ne var?” Ahizeyi diğer eline aldı.</p>

    <p>“Bir dakika, bakayım.” Bir anlık sessizlikten sonra bir kâğıdın yırtıldığı duyuldu. “Tasarruf hesabı cüzdanı,” dedi Arlene. “First Commercial Bank, Kaliforniya. Hesaptaki bakiye... vay canına! On üç bin doların biraz üstünde. Beni dandik bir yere götürecek olursan seni gebertirim.”</p>

    <p>“Ayıp ettin,” dedi Larry sırıtarak. “Teşekkürler Arlene. Onu benim için bir süre daha sakla, olur mu?”</p>

    <p>“Olmaz, çöpe atacağım. Şapşal.”</p>

    <p>“Sevilmek ne güzel şey.”</p>

    <p>Kadın içini çekti. “Seni sevmemek mümkün mü? Zarfın üzerine ikimizin ismini yazacağım. Böylece geldiğinde beni ekmezsin.”</p>

    <p>“O dediğini asla yapmam zaten tatlım.”</p>

    <p>Telefonu kapadılar ve santral hemen devreye girerek üç dolar daha atmasını istedi. O şapşalca gülümsemenin hâlâ suratında olduğunu hisseden Larry parayı gönüllü bir şekilde yuvadan içeri attı.</p>

    <p>Telefonun üstünde kalmış olan çeyrekliklere baktı, içlerinden birini aldı ve yuvaya sokup evi aradı. İnsanın ilk tepkisi güzel haberi paylaşmak, ikincisiyse nispet yapmak oluyordu. Annesinin telefonu açmasını beklerken arama sebebinin kesinlikle ilki olduğunu düşündü. Onun parasına muhtaç olmadığını söyleyerek ikisini birden rahatlatmak istiyordu.</p>

    <p>Gülümsemesi yavaş yavaş soldu. Telefon çalmaya devam ediyordu. Belki annesi işe gitmeye karar vermişti. Kızarmış yüzünü, ateşten parlayan gözlerini, öksürüşünü ve her hapşırığın ardından, “Kahretsin!” deyişini hatırladı. İşe gitmiş olmasına pek ihtimal vermiyordu. Annesi bunun için yeterince güçlü görünmüyordu.</p>

    <p>Telefonu kapadı ve aşağı düşen çeyrekliği dalgınca aldı. Bozuklukları avucuna toplayıp, kulübeden çıktı. Bir taksi görüp hemen durdurdu. Araba hareket ederken yağmur da çiselemeye başlamıştı.</p>

    <p class="paragraf">Kapı kilitliydi. Birkaç kez çaldıktan sonra içeride kimsenin olmadığını anladı. Kapıyı çalarken çıkardığı gürültü üst kattakileri rahatsız etmiş olmalıydı ki tavandan karşılık olarak zemine vurulduğunu duydu. Ama Larry’nin emin olmak için içeri girmesi gerekiyordu ve anahtarı yoktu. Tam aşağı inip Bay Freeman’dan yedek anahtarı isteyecekti ki kapının ardından gelen cılız iniltiyi duydu.</p>

    <p>Annesinin dairesinin kapısında üç ayrı kilit vardı, ama Porto Rikolulara karşı takıntısına rağmen hepsini birden kullanmazdı. Larry omzuyla yüklenince kapı gürültüyle sarsıldı. Tekrar vurunca kilit kırıldı. Kapı geriye savrulup duvara çarptı.</p>

    <p>“Anne?”</p>

    <p>İnilti tekrar duyuldu.</p>

    <p>İçerisi loştu; gün aniden kararmıştı ve şimdi yağmur damlalarının sesine gök gürültüleri karışıyordu. Oturma odasının penceresi yarı yarıya açıktı. Beyaz perdeler bir masanın üzerine uzanıyor, bir pencereden dışarı savruluyordu. Yağmurun içeri girdiği yerde küçük bir gölcük oluşmuştu.</p>

    <p>“Neredesin anne?”</p>

    <p>Daha yüksek bir inilti duyuldu. Larry mutfağa koştu ve gök yine gürledi. Neredeyse annesine takılıp düşecekti. Annesi yerde yatıyordu. Vücudunun yarısı yatak odasında, yarısı koridordaydı.</p>

    <p>“Anne! Tanrım, anne!”</p>

    <p>Sesini duyan Alice dönmeye çalıştı, ama kafasını çeviremiyordu. Sol yanağını yere dayayarak kıpırtısız kaldı. Solukları boğuk ve balgam yüzünden hırıltılıydı. Ama en kötüsü, tek gözünün onu görmek için yuvası içinde dönüşüydü. Mezbahada kesilmeyi bekleyen bir domuzun bakışı gibiydi ve Larry bu görüntüyü ömrü boyunca unutamayacaktı. Yüzü ateş yüzünden kıpkırmızı olmuştu.</p>

    <p>“Larry?”</p>

    <p>“Seni yatağına götüreceğim anne.”</p>

    <p>Dizlerinde başladığını hissettiği titremeyi engellemeye çalışarak eğildi ve annesini kucağına aldı. Alice’in bornozunun önü açıldı ve yıkanmaktan rengi solmuş geceliğiyle balık karnı gibi beyaz, varisli bacakları gözler önüne serildi. Vücut ısısı inanılmaz derecede yüksekti. Bunu hissetmek Larry’yi dehşete düşürdü. Kimse böylesine yanarak hayatta kalmayı başaramazdı. Annesinin beyni kafatası içinde pişiyor olmalıydı.</p>

    <p>“Babanı çağır Larry,” dedi Alice bunu kanıtlamak istercesine. “Bara gitmişti.”</p>

    <p>“Sus,” dedi Larry endişeyle. “Sus ve uyu anne.”</p>

    <p>“O fotoğrafçıyla barda!” diye bağırdı Alice neredeyse elle tutulur yoğunluktaki akşamüstü karanlığında ve gök zalimce gürlerken. Larry bütün vücudunu yavaşça aşağı süzülen sümükle kaplıymış gibi hissediyordu. Oturma odasındaki açık pencereden giren serin esinti yatak odasına kadar geliyordu. Alice buna karşılık verircesine titremeye başladı ve kollarındaki tüyler ürperdi. Dişleri takırdıyordu. Yatak odasının loşluğunda suratı dolunay gibiydi. Larry yatağın örtüsünü kaldırıp annesini yatırdı ve battaniyeyi çenesine kadar çekti. Annesi çaresizce titremeye devam ediyor, üzerindeki battaniyeyi dalgalandırıyordu. Yüzü kuruydu, terlemiyordu.</p>

    <p><em>“Git ve hemen eve gelmesini söyle!”</em> diye bağırdı annesi. Ardından soluklarındaki hırıltı hariç sessiz kaldı.</p>

    <p>Larry oturma odasına döndü, telefona yaklaştı, sonra etrafından dönüp geçti. Pencereyi sertçe kapattıktan sonra tekrar telefonun başına döndü.</p>

    <p>Rehber, telefonun bulunduğu küçük dolabın altındaki raftaydı. Mercy Hastanesi’nin numarasını buldu ve dışarıdan gelen gök gürültüleri eşliğinde tuşladı. Bir şimşek, az önce kapattığı pencerenin camını mavi beyaz bir parlaklıkla kapladı. Annesi yatak odasında nefesi kesilircesine bir çığlık atarak kanını dondurdu.</p>

    <p>Telefon bir kez çaldı, bir vızıltı ve ardından bir tıkırtı duyuldu. Mekanik bir ses konuştu: “Burası Mercy Hastanesi, Şu an tüm hatlarımız meşgul. Beklerseniz ilk fırsatta bağlanacaksınız. Teşekkürler. Burası Mercy Hastanesi. Şu an tüm...”</p>

    <p><em>“Paspasları alt kata koyuyoruz!”</em> diye bağırdı annesi. Gök gürledi. <em>“Şu Porto Rikolular hiçbir şey bilmiyor!”</em></p>

    <p>“...hatlarımız meşgul...”</p>

    <p>Ahizeyi yerine sertçe koyup ter içinde durdu. Bu ne biçim hastaneydi böyle? Annesi ölmekte olan birine bant kaydı dinletiyorlardı! Orada neler oluyordu?</p>

    <p>Larry aşağı inip Bay Freeman’dan o hastaneye giderken annesine göz kulak olmasını istemeye karar verdi. Ya da özel bir ambulans mı çağırsaydı? Neden insan böyle şeyleri bilinmesi gereken zamanda bilemezdi? Neden okulda bunları öğretmiyorlardı?</p>

    <p>Annesi yatak odasında hırıldayarak nefes almaya devam ediyordu.</p>

    <p>“Geri döneceğim,” diye mırıldanarak kapıya gitti. Annesi için çok korkuyordu, içi dehşetle dolmuştu ve aklından türlü türlü düşünceler geçiyordu. <em>Böyle şeyler hep benim başıma gelir zaten. Neden iyi haberin hemen ardından olmak zorunda sanki?</em> Ve en rezilce olanı. <em>Bu durum planlarımı nasıl etkileyecek? Neleri değiştirmek zorunda kalacağım?</em></p>

    <p>İçindeki bu sesten nefret ediyordu. Bir an önce susmasını istiyor, ama ses susmak bilmiyordu.</p>

    <p>Bay Freeman’ın dairesine giderken kapkara bulutlar arasında şimşekler çakmaya devam ediyordu. Birinci kata vardığında kapı açıldı ve yağmur damlaları içeri doldu.</p>
  </div>
</body>
</html>
