<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">35. Bölüm</h2>

    <p>“Şehirden çıkmak istiyorum,” dedi Rita arkasına dönmeden. Küçük dairesinin balkonunda duruyor, sabah esintisi yarı şeffaf geceliğini uçuşturuyor, kayan kapılardan içeri itiyordu.</p>

    <p>“Pekâlâ,” dedi Larry. Masanın başında oturmuş, yumurtalı sandviç yiyordu.</p>

    <p>Rita yüzünde bezgin bir ifadeyle ona döndü. Onunla parkta tanıştığı gün kırk yaşında görünmüştü, ama şu an altmışlarının başında gibiydi. Parmaklarının arasındaki sigaranın ucu titriyor, dumanı dağılıyordu. Sigarayı ağzına götürdü ve içine çekmeden üfledi.</p>

    <p>“Çok ciddiyim.”</p>

    <p>Larry peçeteyle ağzını sildi. “Biliyorum,” dedi. “Ve anlıyorum. Gitmemiz gerek.”</p>

    <p>Yüzünün kasları rahatlamaya benzer bir ifadeyle sarkınca Larry neredeyse (ama tam değil) bilinçaltı bir tiksinti duyarak kadının daha da yaşlı göründüğünü düşündü.</p>

    <p>“Ne zaman?”</p>

    <p>“Bugüne ne dersin?” diye sordu Larry.</p>

    <p>“Çok tatlı bir çocuksun. Biraz daha kahve ister misin?”</p>

    <p>“Ben alırım.”</p>

    <p>“Saçmalama. Olduğun yerde kal. Kocama hep ikinci fincan kahvesini verirdim. Bu konuda ısrar ederdi. Halbuki kahvaltı boyunca sadece saçlarının tepesini görebilirdim. Yüzü hep <em>The Wall Street Journal</em>’ın veya ağır bir edebi eserin arkasında olurdu. Sadece anlamlı veya derin değil, olumlu manada anlama gebe bir şey. Böll. Camus. <em>Milton,</em> Tanrı aşkına. Hoş bir değişiklik oldun.” Mutfağa giderken omzu üstünden muzipçe ona baktı. “<em>Senin</em> yüzünü bir gazete arkasına gizlemek yazık olurdu.”</p>

    <p>Larry hafifçe gülümsedi. Rita’nın neşesi dün öğleden sonradan beri olduğu gibi bu sabah da zorlama görünüyordu. Onunla parkta tanışmasını, sohbetinin bir bilardo masasının yeşil çuhasına öylesine serpiştirilmiş elmas parçalarına benzediğini düşündüğünü hatırladı. Öğleden sonra elmaslar zirkon taşına daha çok benzemeye başlamıştı. Gerçek gibi görünen, ama sonuçta sahte olduğu bilinen taşlar.</p>

    <p>“Al bakalım.” Kahve fincanını masaya bırakan eli hâlâ titriyordu. Larry’nin koluna biraz kahve döküldü. Acı içerisinde tıslayarak aniden kolunu çekti.</p>

    <p>“Ah çok özür dilerim...” Yüzünde endişenin ötesinde, neredeyse dehşete benzer bir ifade vardı.</p>

    <p>“Sorun değil...”</p>

    <p>“Yok, ben en iyisi... ıslak havlu... sakın... orada otur... ne sakarım... aptalım...”</p>

    <p>Kolunu hafifçe yakmış değil, en yakın dostunun kanlı ölümüne tanık olmuş gibi hıçkırarak ağlamaya başladı.</p>

    <p>Larry ayağa kalkıp ona sarıldı ve kasılarak verilen karşılığa aldırmadı. Neredeyse kenetlenmiş gibi sarılıyordu. <em>Kozmik Kucaklama,</em> Larry Underwood’un yeni albümü, diye düşündü mutsuzca. Ah, kahretsin. Sen iyi biri değilsin. İşte yine başladık.</p>

    <p>“Kusura bakma, neyim var bilmiyorum, ben hiç böyle olmam, çok üzgünüm...”</p>

    <p>“Önemli değil, dert etme.” Banyoda bir saat geçirdikten sonra çok daha iyi görünecek kırlaşmaya yüz tutmuş saçlarını (aslında bir banyo her yerini daha iyi gösterebilirdi) otomatik hareketlerle okşayarak onu teselli etmeye devam etti.</p>

    <p>Sorunun bir kısmının ne olduğunu biliyordu elbette. Hem kişiseldi, hem değildi. Larry’yi de etkilemişti, ama etki böyle ani ve derin olmamıştı. Sanki Rita’nın içindeki narin bir kristal, yirmi saat kadar önce tuzla buz olmuştu.</p>

    <p>Galiba kişisel olmayan sebep kokuydu. Oturma odasıyla balkon arasındaki boşluktan içeri giren havayla içeri taşınıyordu. Sabah esintisi bir süre sonra dinecek, yerini son üç dört günde olduğu gibi yapışkan bir sıcağa bırakacaktı. Kokuyu çıplak gerçekten daha az acı verecek kelimelerle ifade etmek pek mümkün değildi. Küflü portakallara ve çürük balığa, metro tünellerinde bazen camlar açıkken burnunuza çarpan havanın kokusuna benzediğini söyleyebilirdiniz, ama hiçbiri tam olarak anlatmazdı. Bu, kapalı kapıların ardında, sıcakta çürümekte olan binlerce cesedin kokusuydu, ama insan bu şekilde dile getirmek istemiyordu.</p>

    <p>Manhattan’da hâlâ elektrik vardı, ama Larry bu durumun fazla uzun süreceğini sanmıyordu. Çoğu yerde kesilmişti zaten. Önceki gece Rita uyuduktan sonra bir süre balkondan şehre bakmıştı. Bulunduğu yükseklikten Brooklyn’in yarısından fazlasını ve bütün Queens’i görebiliyordu. 110. Cadde’den Manhattan Adası’nın ucuna kadar olan bölüm kapkaranlıktı. Diğer yöne bakınca Union City ve –belki– Bayonne’da parlak ışıklar görülüyordu, ama New Jersey bunlar dışında karanlıktı.</p>

    <p>Karanlık, ışığın yokluğundan öte anlamlar taşıyordu. Örneğin haziran sıcağında şehirde yaşayabilmenin şartlarından biri olan havalandırma sistemleri çalışmıyordu. Yani evlerinde sessizce ölüp gitmiş insanlar şimdi fırına benzer odalarda çürümekteydi ve bunu her düşündüğünde aklına tuvalette gördüğü ölü adam geliyordu. Adam rüyalarına girmişti ve rüyalarında o siyah madde canlanıp ona saldırıyordu.</p>

    <p>Kişisel sebep ise önceki gün parkta yürürken karşılarına çıkan manzaraydı muhtemelen. Yürümeye başladıkları sırada Rita neşeyle gülüyor, keyifle sohbet ediyordu, ama bitirdikleri andan beri giderek yaşlanıyor gibiydi.</p>

    <p>Canavar-tellalı, kendi kanından oluşan koca bir gölün ortasında, patikalardan birinde yatıyordu. Her iki camı da kırılmış olan gözlükleri, uzanmış ve sertleşmiş elinin yanında duruyordu. Görünüşe bakılırsa gerçekten de bir canavar gelmişti. Adam defalarca bıçaklanmıştı. Manzara karşısında kendini hasta gibi hisseden Larry, adamın bir iğnedenliğe benzediğini düşünmüştü.</p>

    <p>Rita çığlıklar atmış, atmış, histerisi nihayet sona erdiğindeyse onu gömmeleri için ısrar etmişti. Ve gömmüşlerdi. Apartman dairesine dönerlerken bu sabah karşılaştığı kadın haline gelmişti.</p>

    <p>“Önemli değil,” dedi. “Sadece bir iki damla. Derim kızarmamış bile.”</p>

    <p>“Unguentine getireyim. Ecza dolabında var.”</p>

    <p>Rita gitmeye niyetlenmişti ki Larry, onu omuzlarından tutarak zorla oturttu. Rita, ona altında siyah halkalar oluşmuş gözlerle baktı.</p>

    <p>“Oturup yiyeceksin,” dedi Larry. “Yağda yumurta, kızarmış ekmek, kahve. Sonra birkaç harita bulur ve Manhattan’dan çıkmanın en iyi yolunu araştırırız. Biliyorsun yürümek zorunda kalacağız.”</p>

    <p>“Evet... galiba öyle.”</p>

    <p>Kadının gözlerindeki sessiz yakarışı daha fazla görmek istemeyen Larry küçük mutfağa gitti ve son iki yumurtayı buzdolabından çıkardı. Bir kâseye kırdı, kabuklarını çöpe attı ve yumurtaları çırpmaya başladı.</p>

    <p>“Nereye gitmek istiyorsun?” diye sordu.</p>

    <p>“Ne? Ben...”</p>

    <p>“Ne tarafa?” diye sordu Larry biraz sabırsızlanarak. Yumurtalara biraz süt ekledi ve tavayı ocağa koydu. “Kuzeye mi? O yönde New England var. Güneye mi? Bu bana pek makul gelmiyor. Aslında...”</p>

    <p>Bir bastırılmaya çalışılmış hıçkırık. Arkasına dönünce Rita’nın ellerini kucağında birleştirmiş, parlak gözlerle ona bakmakta olduğunu gördü. Kendini kontrol etmeye çalışıyor, ama başaramıyor gibiydi.</p>

    <p>“Ne oldu?” diye sordu Larry yanına giderek. “Neyin var?”</p>

    <p>“Yiyebileceğimi sanmıyorum,” diye hıçkırdı Rita. “Yememi istediğini biliyorum... deneyeceğim... ama <em>koku...</em>”</p>

    <p>Larry oturma odasına giderek kapıları kapattı.</p>

    <p>“İşte,” dedi neşeli bir sesle. Hissettiği rahatsızlığın belli olmadığını umuyordu. “Şimdi daha iyi mi?”</p>

    <p>“Evet,” dedi Rita hevesle. “Çok daha iyi. Artık yiyebilirim.”</p>

    <p>Mutfağa geri dönüp artık köpürmeye başlamış olan yumurtaları karıştırdı. Alet çekmecesinden rendeyi alıp peynir rendeledi ve yumurtaların üstüne serpti. Arkasında Rita’nın hareket ettiğini hissetti ve bir süre sonra Debussy duyuldu, Larry’nin zevkine göre fazla hafif ve güzeldi. Hafif klasik müzikten hoşlanmazdı. Klasik bok dinlenecekse Beethoven veya Wagner gibi esaslı isimler seçilmeliydi. Bu zırvalarla vakit harcamaya ne gerek vardı?</p>

    <p>Rita, ona sohbet sırasında ne iş yaptığını sormuştu... ekmek parası için çalışması gerekmeyen birinin sanki havadan sudan bir konuymuş gibi sorduğu bir soruydu bu ve Larry biraz içerlemişti. Rock and roll şarkıcısıydım, demişti ona geçmiş zaman kipini böyle kolayca kullanmış olmasına şaşırarak. Bir süre bir grupla, sonra bir başkasıyla çalışmıştı. Bazen de stüdyoya girerdi. Rita başını sallamış ve konu böylece kapanmıştı. Larry’nin içinden ona “Baby Can You Dig Your Man?”den bahsetmek gelmemişti... o artık geçmişte kalmıştı. O hayatla bunun arasındaki uçurum öylesine derindi ki hâlâ tam anlamıyla kavrayabilmiş değildi. O hayatta bir kokain tacirinden kaçıyor, bunda ise adamın birini Central Park’a gömüyor ve bunun anormal bir şey olmadığını (az çok) düşünebiliyordu.</p>

    <p>Yumurtaları bir tabağa koydu, bir fincan hazır kahveye onun sevdiği gibi bolca krema ve şeker ekledi (Larry, “Bir fincan şeker ve krema içeceksen neden kahve istedin?” diye soranlardandı) ve sofraya getirdi. Rita dirseklerini tutarak müzik setine bakıyordu. Debussy erimiş tereyağı gibi hoparlörlerden akıyordu.</p>

    <p>“Sofra hazır,” diye seslendi Larry.</p>

    <p>Rita yüzünde belli belirsiz bir gülümsemeyle masaya geldi, yumurtalara bir atletin koşu pistindeki engellere baktığı gibi baktı ve yemeye başladı.</p>

    <p>“Güzelmiş,” dedi. “Haklıymışsın. Teşekkür ederim.”</p>

    <p>“Rica ederim. Bak, benim önerim şu. Beşinci Cadde’den Otuz Dokuzuncu’ya gider ve batıya döneriz. Lincoln Tüneli’nden geçerek New Jersey’ye gideriz. Passaic’e giden 495. Karayolu’nu takip edip kuzeybatıya... yumurtaların bir şeyi yok, değil mi? Bozulmamışlar ya?”</p>

    <p>Rita gülümsedi. “Gayet iyiler.” Ağzına bir lokma daha atıp kahvesinden bir yudum aldı. “Tam da buna ihtiyacım vardı. Devam et, dinliyorum.”</p>

    <p>“Passaic’ten batıya yönelir ve yollar araba kullanmamız için müsait olana dek ilerleriz. Sonra kuzeydoğuya dönüp, New England’a gidebileceğimizi düşündüm. Bir nevi çengel oluşturacağız, anlatabildim mi? Daha uzun görünüyor, ama bana kalırsa en sorunsuz güzergâh bu olacak. Belki Maine’de okyanusa bakan bir ev buluruz. Kittery, York, Wells, Ogunquit, Scarborough ya da belki Boothbay Limanı’nda. Kulağa nasıl geliyor?”</p>

    <p>Konuşurken pencereden dışarı bakıyor, anlatırken bir yandan da düşünüyordu. Arkasına dönüp baktı. Gördükleri onu bir an çok korkuttu... Rita aklını kaçırmış gibiydi. Gülümsüyordu, ama yüzünde acı ve dehşet dolu bir ifade vardı. Alnı boncuk boncuk terlemişti.</p>

    <p>“Rita? Tanrım, Rita, ne...”</p>

    <p>“...üzgünüm...” Sandalyesini devirerek ayağa fırladı ve oturma odasına kaçtı. Bir ayağı yerdeki mindere takıldı, neredeyse düşecekti.</p>

    <p><em>“Rita?”</em></p>

    <p>Banyoya girdiğini ve az önce kahvaltıda yediklerini çıkardığını duydu. Avucunu masaya sinirle indirdikten sonra Rita’nın arkasından banyoya gitti. İnsanların kusmasından nefret ediyordu. İnsan kendisi de kusacak gibi oluyordu. Banyodaki yarı sindirilmiş peynir kokusu, içinde öğürme isteği uyandırdı. Rita yerdeki mavi fayanslar üzerine oturmuş, dizlerini bükerek bacaklarını altına almıştı. Başı hâlâ bitkin bir şekilde klozete eğik duruyordu.</p>

    <p>Ağzını bir parça tuvalet kâğıdıyla sildikten sonra ve benzi solmuş bir halde ona yalvarırcasına baktı.</p>

    <p>“Özür dilerim, yiyemedim Larry. Gerçekten çok üzgünüm.”</p>

    <p>“Tanrım, madem böyle olacağını biliyordun, <em>neden</em> kendini zorladın?”</p>

    <p>“Çünkü yememi istedin. Ve bana kızmanı istemedim. Ama kızdın, değil mi? Bana kızgınsın.”</p>

    <p>Larry’nin zihni bir anda önceki geceye gitti. Rita, onunla öylesine çılgınca sevişmişti ki Larry, kadının yaşını düşünmüş ve biraz iğrenmişti. Bir egzersiz aletinde kalmak gibiydi. Neredeyse kendini savunma olarak adlandırabileceği bir şekilde çabucak boşalmıştı ve Rita uzun bir süre sonra tatmin olmamış ve nefes nefese kalmış bir halde geriye yatmıştı. Daha sonra, Larry uyumak üzereyken Rita, ona yanaşmış ve Larry yine o lavanta kokusunu almıştı. Annesinin sinemaya giderken kullandığının daha pahalı olanı. Rita, onu uykunun kollarından çekip alacak ve sonraki iki saati uyanık geçirmesine neden olacak soruyu o zaman sormuştu: <em>Beni bırakmayacaksın, değil mi? Beni tek başıma bırakmayacaksın, değil mi?</em></p>

    <p>Önceki seferde yatakta epey iyiydi, o kadar iyiydi ki Larry şaşırmıştı. Tanıştıkları gün birlikte öğle yemeği yedikten sonra Rita, onu buraya getirmiş ve her şey doğal bir şekilde gelişmişti. Sarkık göğüslerini ve belirgin mavi damarlarını (annesinin varislerini hatırlatmışlardı) görünce bir anlık tiksinti duymuş, ama bacakları açılıp kalçasına inanılmaz bir kuvvetle dolandığında hepsini unutmuştu.</p>

    <p><em>Yavaş,</em> diyerek gülmüştü Rita. <em>Bu ilk ve son olmalı.</em></p>

    <p>Onu üzerinden itip sigara paketine uzandığında Larry boşalmak üzereydi.</p>

    <p><em>Ne halt ediyorsun?</em> diye şaşkınca sormuştu gözle görülür şekilde zonklayan penisi havada öfkeyle sallanırken.</p>

    <p>Rita gülümsemişti. <em>Bir elin boşta, değil mi? Benim de öyle.</em></p>

    <p>Böylece bir yandan sigara içmişler bir yandan da o işi yapmaya başlamışlardı. Rita bir yandan çene çalıyordu, ama bir süre sonra yanakları kızarmış, solukları hızlanmış, söyleyeceği lafı unutmuştu.</p>

    <p><em>Şimdi,</em> demişti sigaralarını alıp ikisini de söndürürken. <em>Bakalım başladığın işi bitirebilecek misin? Yapamazsan seni mahvederim.</em></p>

    <p>Larry başladığını her iki taraf için de oldukça tatmin edici bir şekilde bitirmiş ve uykuya dalmışlardı. Saat dört civarında uyanmış, uyuyan kadını seyrederek tecrübenin yabana atılmaması gerektiğini düşünmüştü. Son on yılda pek çok kadını becermişti, ama o gece olanlara becermek denemezdi. Daha iyisiydi.</p>

    <p><em>Eh, âşıkları olmuştur, elbette.</em></p>

    <p>Bu düşünce onu heyecanlandırmış ve kadını uyandırmıştı.</p>

    <p>Ne olduysa canavar-tellalının cesedini bulmalarından sonra olmuştu. Ondan önce de kafasını kurcalayıp onu rahatsız eden ufak tefek şeyler vardı ama onları kabullenmişti. Son günlerde yaşananlar düşünülünce birkaç tuhaf davranış rahatlıkla kabul edilebilirdi.</p>

    <p>İki gece önce saat ikiden sonra bir ara uyanmış ve Rita’nın banyoda bir bardağa su doldurduğunu duymuştu. Uyku haplarından birini içtiğini tahmin etmişti. Batı yakasında “sarıceket” olarak bilinen büyük, sarı kırmızı kapsülleri vardı. Çok etkili bir sakinleştiriciydi. Larry, kadının hapları süpergripten çok daha evvel içmeye başladığını tahmin ediyordu.</p>

    <p>Dairenin içinde her yere onun peşinden gelmesi de vardı. Duş alırken veya mesanesini boşaltırken bile kapıda durup onunla konuşuyordu. Larry banyoda tek başına olmayı tercih edenlerdendi, ama herkesin seçimi aynı olmak zorunda değildi elbette. Bunda en büyük etken, yetiştiriliş tarzı olmalıydı. Onunla bu meseleyi konuşmalıydı... bir ara.</p>

    <p>Ama şimdi...</p>

    <p>Onu sırtında taşımak zorunda mı kalacaktı? Buna mecbur kalmamayı umuyordu. Rita güçlü görünüyordu, en azından başlarda öyle görünmüştü. Parkta tanıştıkları gün ona karşı o kadar kuvvetli bir çekim hissetmesinin sebebi buydu... ana sebep buydu. <em>Reklamlarda artık hiç gerçek payı yok,</em> diye düşündü kasvetli bir şekilde. Daha kendi başının çaresine bakamıyorken bir de onun sorumluluğunu nasıl alacaktı? Şarkı parladıktan sonra neler olduğu ortadaydı. Wayne Stukey de bunu açıkça dile getirmekten çekinmemişti.</p>

    <p>“Hayır,” dedi ona. “Kızgın değilim. Sadece... biliyorsun, ben patronun falan değilim. Yemek istemiyorsan söylemen yeterli.”</p>

    <p>“Söyledim. Yiyebileceğimi sanmıyorum de...”</p>

    <p>“Bok dedin,” diye tersledi Larry onu.</p>

    <p>Rita başını öne eğip ellerine baktı. Larry, onu sinirlendirmekten çekindiği için gözyaşlarını tutmaya çalıştığını biliyordu. Bir an bu onu daha da sinirlendirdi. Az daha kendini tutamadan bağıracaktı: <em>Ben senin baban veya şişko kocan değilim! Sana bakacak falan değilim! Tanrı aşkına, benden otuz yaş büyüksün!</em> Sonra o tanıdık kendinden hoşnut olmama hissi yüzeye çıktı ve derdinin ne olduğunu düşündü.</p>

    <p>“Kusura bakma,” dedi. “Duyarsız herifin tekiyim.”</p>

    <p>“Hayır, değilsin,” diyerek burnunu çekti Rita. “Sadece... bütün bu olanlar beni etkilemeye başladı. Dün parktaki o zavallı adamı gördük... Düşündüm ki... bunu ona yapanı asla yakalayamayacaklar, hapse girmeyecek. Yaptığını özgürce tekrarlayacak. Ormandaki vahşi hayvanlar gibi. Ve aniden her şey çok gerçek görünmeye başladı. Anlayabiliyor musun Larry? Anlatabiliyor muyum?” Gözyaşlarıyla ışıldayan gözlerini ona dikti.</p>

    <p>“Evet,” dedi ama Larry hâlâ ona karşı tahammülsüzdü ve biraz da küçümsüyordu. Bu gerçek bir durumdu elbette, nasıl olmazdı? Her şeyin tam ortasında kalmışlar ve bütün gelişmelere tanık olmuşlardı. Annesi gözlerinin önünde ölmüştü. Rita şimdi karşısına geçmiş daha hassas bir durumda olduğunu mu iddia ediyordu? O annesini kaybetmişti, Rita ise ona Mercedes’ini alan adamı; ama her nasılsa onun kaybı Larry’ninkinden daha büyüktü, öyle mi? Saçmalıktı. Düpedüz saçmalık.</p>

    <p>“Bana kızmamaya çalış,” dedi Rita. “Daha iyi olacağım.”</p>

    <p><em>Umarım. Gerçekten.</em></p>

    <p>“İyisin,” dedi ve ayağa kalkmasına yardım etli. “Hadi, gel. Yapacak çok işimiz var. Kendini hazır hissediyor musun?”</p>

    <p>“Evet,” dedi ama suratındaki ifade yumurtaları yemeye çalışmasından hemen önceki ifadeyle aynıydı.</p>

    <p>“Şehirden çıktığımızda kendini daha iyi hissedeceksin.”</p>

    <p>Rita, ona ümitle baktı. “Sahi mi?”</p>

    <p>“Kesinlikle,” dedi Larry cesaret verircesine. “Bundan eminim.”</p>

    <p class="paragraf">Manhattan Spor Malzemeleri’nin kapısı kilitliydi, ama Larry bulduğu uzun bir demir boruyla vitrin camında bir delik açtı. Hırsız alarmı anlamsızca ötmeye başladı. Kendisi için büyük, Rita için daha küçük bir sırt çantası seçti. Rita her ikisi için de iki değişimlik –Larry sadece bu kadarına izin vermişti– giysi seçmiş ve dolapta bulduğu PanAm çantasına, diş fırçalarının yanına koymuştu. Diş fırçaları Larry’ye biraz tuhaf gelmişti. Beyaz ipek pantolonu ve bluzuyla Rita çok şıktı. Larry’nin üstünde solmuş kot pantolon ve kollarını kıvırdığı beyaz bir gömlek vardı.</p>

    <p>Sırt çantalarını sadece donmuş ve kuru yiyeceklerle doldurdular. Larry yüklerini gereksiz malzemeler ve daha fazla giysiyle ağırlaştırmalarının mantıklı olmadığını, zira bunları nehrin diğer yakasında da edinebileceklerini söyledi. Rita bu dediklerini dalgınca onayladı ve bu ilgisizliği Larry’yi yine sinirlendirdi.</p>

    <p>Kendi kendiyle yaptığı kısa bir tartışmanın ardından çantaya bir 30’luk ve iki yüz kurşun daha ekledi. Güzel bir silahtı ve tetiğine takılmış olan, alıp yere attığı fiyat etiketinin üzerinde dört yüz elli dolar yazıyordu.</p>

    <p>“Ona gerçekten ihtiyacımız olacak mı sence?” diye tedirgin bir ifadeyle sordu Rita. 32’liği hâlâ çantasında taşıyordu.</p>

    <p>“Yanımızda bulunsa iyi olur bence,” dedi Larry. Aklına canavar-tellalının korkunç sonu gelmişti, ama ona söylemedi.</p>

    <p>“Ah,” dedi Rita cılız bir sesle. Larry, onun da aynı şeyi düşündüğünü gözlerindeki ifadeden anlamıştı.</p>

    <p>“Çanta sana ağır gelmiyor, değil mi?”</p>

    <p>“Yok, hayır. Ağır değil. Gerçekten.”</p>

    <p>“Eh, yürüdükçe ağırlaşmak gibi bir eğilimleri vardır. İstediğin zaman söyle, ben taşırım.”</p>

    <p>“Merak etme, ben halledebilirim,” dedi ve gülümsedi. Kaldırıma çıkmalarından sonra başını çevirip etrafına bakındı ve, “New York’tan ayrılıyoruz,” dedi.</p>

    <p>“Evet.”</p>

    <p>Rita ona döndü. “Mutluyum. Kendimi... çocukluğumdaki gibi hissediyorum. ‘Bugün gezmeye gideceğiz,’ derdi babam. Bunun nasıl olduğunu hatırlıyor musun?”</p>

    <p>Annesinin, “Görmek istediğin kovboy filmi Crest’e gelmiş Larry. Clint Eastwood’un filmi. Ne dersin, gidelim mi?” dediği akşamları hatırlayan Larry gülümsedi.</p>

    <p>“Hatırlıyorum galiba.”</p>

    <p>Rita parmak uçlarına yükseldi ve sırt çantasını düzeltti.</p>

    <p>“Bir yolculuğun başlangıcı,” dedi ve Larry’nin doğru duyup duymadığından emin olamadığı, alçak bir sesle ekledi. <em>“Yol sonsuzluğa ilerler...”</em></p>

    <p>“Ne?”</p>

    <p>“Tolkien’den bir cümle,” dedi Rita. “<em>Yüzüklerin Efendisi.</em> Bunun bir maceranın açılış cümlesi olduğunu düşünmüşümdür hep.”</p>

    <p>“Ne kadar az macera olursa o kadar iyi,” dedi Larry, ama onun ne demek istediğini gönülsüzce de olsa anlamıştı.</p>

    <p>Rita hâlâ caddeye bakıyordu. Dört yol ağzının yakınında, kilometrelerce boyunca uzanan araçlarla tıkanmış bir kanyon vardı. Sanki New York’taki herkes aynı anda arabasını yola park etmeye karar vermişti.</p>

    <p>“Bermuda’ya, İngiltere’ye, Jamaika’ya, Montreal’e, Saygon’a ve Moskova’ya gittim,” dedi Rita. “Ama babamın elimizden tutup beni ve kardeşim Bess’i hayvanat bahçesine götürdüğü günden beri yolculuğa çıkmamıştım. Hadi gidelim Larry.”</p>

    <p class="paragraf">Larry Underwood’un asla unutmayacağı bir yürüyüştü. Rita’nın Tolkien’den alıntı yapmakta haklı olduğunu düşünmeye başlamıştı. Sanki mistik dünyalarıyla Tolkien zamanın merceğinden bakmış ve yarı deli yarı coşkulu hayal gücüyle gördüklerini elfler, entler, troller ve orklarla bezemişti. New York’ta bu yaratıkların hiçbiri yoktu, ama her yer o kadar değişmiş, o kadar tanınmaz hale gelmişti ki fantastik bir dünya çerçevesinde düşünmemek imkânsızdı. Bir adam Beşinci Cadde’yle Doğu Elli Dördüncü’nün kesiştiği yerde, eskiden yoğun bir iş bölgesi olan semtte bir sokak lambasına asılmıştı. Boynundan sarkan levhanın üzerinde YAĞMACI yazıyordu. Altıgen bir çöp tenekesinin –içinde hâlâ bir Broadway gösterisinin yeni görünen el ilanları vardı– üzerinde yavrularıyla yatmakta olan bir kedi sabah güneşinin tadını çıkararak onları emziriyordu. Elinde valiz taşıyan genç bir adam sırıtarak yaklaştı ve kadınla on beş dakika yalnız kalmak için ona bir milyon dolar teklif etti. Bir milyon dolar, muhtemelen valizin içindeydi. Larry tüfeği ona doğrultup parasını almasını ve defolup gitmesini söyledi. “Tabii dostum. Hemen gidiyorum. Sadece şansımı deneyeyim demiştim. İyi günler.”</p>

    <p>Genç adamla (Rita histeriyle karışık neşeyle adamdan John Bearsford Tipton diye bahsetmekte ısrar etmişti, ama Larry için bu ismin hiçbir anlamı yoktu) karşılaşmalarından kısa bir süre sonra Beşinci Cadde ve Doğu Otuz Dokuzuncu’nun köşesine vardılar. Neredeyse öğlen olmuştu. Larry yemek yemelerini teklif etti. Köşede bir şarküteri vardı, ama kapısını itince içeriden yoğun bir çürümüş et kokusu yayıldı ve hemen geriledi.</p>

    <p>“Sahip olduğum bir nebze iştahı da kaybetmek istemiyorsam içeri girmesem daha iyi olacak,” dedi Rita özür dilercesine.</p>

    <p>Larry hâlâ yenebilecek durumda bir şeyler bulabileceğini düşünüyordu, ama dört sokak geride “John Bearsford Tipton” ile karşılaşmaları onu tedirgin etmişti. Hemen bakıp çıkacak olsa da Rita’yı kaldırımda tek başına bırakmak istemiyordu. Biraz daha yürüdüler ve bir banka oturup kurutulmuş el ve kurutulmuş meyve yediler. Öğünlerini peynir serpilmiş krakerlerle bitirip ardından bir termos buzlu kahveyi paylaştılar.</p>

    <p>“Bu kez gerçekten acıkmıştım,” dedi Rita kendisiyle gurur duyarak.</p>

    <p>Kendini daha iyi hisseden Larry ona gülümsedi. Yola çıkmak, harekete geçmek insana kendini iyi hissettiriyordu. Rita’ya New York’tan çıktıktan sonra kendini çok daha iyi hissedeceğini söyledi. Öylesine söylemişti bunu ama kendi moralinin de şimdiden daha iyi olduğunu fark edince bunda doğruluk payı olduğunu düşündü. New York, ölülerin pek de sessiz olmadığı bir mezarlık gibiydi. Ne kadar çabuk uzaklaşırlarsa o kadar iyiydi. Belki Rita parkta tanıştıkları günkü haline dönerdi. Tali yollardan Maine’e gidecekler ve lüks yazlıklardan birine yerleşeceklerdi. Şimdi kuzeye, eylül veya ekimde ise güneye gideceklerdi. Yazın Boothbay Limanı’nda, kışın Key Biscayne’de kalacaklardı. Kulağa hoş geliyordu. Yerinden kalkıp almakta ısrar ettiği tüfeği omzuna atarken düşüncelerine öylesine dalmıştı ki Rita’nın yüzündeki ıstırap dolu ifadeyi fark etmedi.</p>

    <p>Batıya doğru yürüyorlar, gölgeleri –önce kısacıktılar, akşam yaklaştıkça uzamışlardı– peşlerinden takip ediyordu. Americas Caddesi’ni, Yedinci Cadde’yi, Sekizinci, Dokuzuncu ve Onuncu’yu geçtiler. Caddeler, sarı taksilerin ağırlıkta olduğu her renkten arabayla doluydu ve çok sessizdi. Çürümekte olan sürücüler direksiyona yığılıp kalmış, yolcular sanki trafik yüzünden sıkılıp uyuyakalmış gibi yerlerinde kaykılmıştı. Larry, şehirden çıktıktan sonra iki motosiklet bulmalarının iyi bir fikir olabileceğini düşünmeye başlamıştı. Böylece otoyollarda yığılmış araçların arasından geçerek daha hızlı ilerleyebilirlerdi.</p>

    <p>Rita’nın motosiklet kullanabileceğini düşünüyordu elbette. Ve gidişata bakılırsa sonunda kullanamadığı ortaya çıkacaktı. Rita’yla hayat, en azından bazı yönlerden gerçekten karın ağrısına dönüşmeye başlamıştı. Mecbur kalırlarsa Larry’nin arkasında yolculuk edebilirdi herhalde.</p>

    <p>Otuz Dokuzuncu’yla Yedinci Cadde’nin köşesinde, üzerinde sadece paçaları kesilmiş bir kot şort olan genç bir adama rastladılar. Bir taksinin üstünde yatıyordu.</p>

    <p>“Ölmüş mü?” diye sordu Rita. Onun sesini duyan genç adam yerinde doğrulup oturdu, onları gördü ve el salladı. Onlar da el salladı. Genç adam uysalca tekrar yattı.</p>

    <p>On Birinci Cadde’den geçtiklerinde saat iki civarıydı. Larry arkasından bastırılmış bir inilti duydu ve Rita’nın artık solunda onunla birlikte yürümediğini fark etti.</p>

    <p>Bir dizinin üzerine çökmüş, ayağını tutuyordu. Larry, kadının ayağında uzun bir yürüyüşten daha çok Beşinci Cadde’de vitrinlere bakarak kısa süre yürümeye uygun, fiyatı seksen dolar civarında, burnu açık, pahalı ayakkabılar olduğunu dehşete benzer bir ifadeyle fark etti.</p>

    <p>Ayakkabının bantları bileklerini tahriş etmişti. Kan damlaları, bileklerinden topuklarına doğru süzülüyordu.</p>

    <p>“Larry, çok özür...”</p>

    <p>Rita’yı hızla ayağa kaldırdı. “Aklından ne geçiyordu?” diye bağırdı suratına. Kadının korkuyla büzülmesi üzerine bir anlık utanç duydu, ama aynı zamanda zevk de almıştı. “Ayakların yorulunca eve döneceğini mi sanıyordun?”</p>

    <p>“Ben hiç...”</p>

    <p>“Tanrım!” Elini saçlarından geçirdi. “Hiç düşünmediğin belli. Ayakların <em>kanıyor</em> Rita. Ne zamandır acıyordu?”</p>

    <p>Rita’nın sesi o kadar alçak ve boğuktu ki söylediklerini anormal sessizliğe rağmen güçlükle anladı. “Şey... Beşinci Cadde’den geçtiğimizden beri galiba.”</p>

    <p><em>“Ayakların lanet olası yirmi sokaktır acıyordu ve hiçbir şey söylemedin, öyle mi?”</em></p>

    <p>“Sandım ki... düşündüm ki... belki geçer dedim... şehirden çıkarken çok iyi vakit geçiriyorduk... bozmak istemedim... düşündüm ki...”</p>

    <p>“Düşünmemişsin,” dedi Larry öfkeyle. “Sen bu haldeyken vakit nasıl iyi geçecek? Sıçtığım ayakların çarmıha gerilmişsin gibi görünüyor.”</p>

    <p>“Benimle küfürlü konuşma Larry,” dedi Rita ağlamaya başlayarak. “Lütfen yapma... kendimi çok kötü hissediyorum... lütfen benimle küfürlü konuşma.”</p>

    <p>Larry’nin kan beynine sıçramıştı. Kadının kanayan ayaklarının görüntüsünün neden kontrolünü kaybetmesine yol açtığını daha sonra anlayabilecekti. O an hiç önemi yoktu. Rita’nın suratına doğru bağırdı: <em>“Böyle işin içine ederim!”</em> Kelimeler sessiz binalardan yankılanarak anlamsızca ve belirsizce geri döndü.</p>

    <p>Rita elleriyle yüzünü örttü ve ağlayarak eğildi. Bu, Larry’yi daha da sinirlendirdi, bunun bir sebebi Rita’nın gerçekten görmek istemediğini düşünmesiydi. Hayatı boyunca elleriyle yüzünü kapatmış ve hiç önünü görmeden birinin onu götürmesini beklemişti, neden olmasın. Kahramanımız, Küçük Rita ile ilgilenecek biri daima olmuştu. Arabayı kullanan biri, alışverişi yapan bir başkası, tuvaleti temizleyenler ve hesap kitabı tutanlar hep olmuştu. Hadi şu mide bulandıracak kadar tatlı Debussy’yi müzik setine koyalım, manikürlü ellerimizle gözlerimizi kapatalım ve her şeyi Larry’ye bırakalım. Beni bırakma Larry, canavar-tellalının başına gelenleri gördükten sonra daha fazla bakmak istemediğime karar verdim. Benim geçmişime ve yaşam tarzıma sahip birine göre biraz fazla iğrençti.</p>

    <p>Larry, kadının ellerini yüzünden sertçe çekti. Rita olduğu yerde büzüştü ve yüzünü tekrar kapatmaya çalıştı.</p>

    <p>“Bana bak.”</p>

    <p>Rita başını iki yana salladı.</p>

    <p>“Kahretsin, bana bak dedim.”</p>

    <p>Rita nihayet çekinerek ona baktı. Sanki darbelere sözleriyle olduğu kadar yumruklarıyla da devam edeceğinden korkuyordu. Larry’nin benliğinin bir parçası bunu yapmak istiyordu aslında.</p>

    <p>“Sana hayatın gerçeklerinden bahsedeceğim, zira sen hiçbirini anlamıyor gibisin. Otuz kırk kilometre daha yürümek zorunda kalabiliriz. Yaraların mikrop kaparsa kan zehirlenmesinden ölebilirsin. Artık gözlerini açıp bana yardımcı olman gerek.”</p>

    <p>Onu kollarından sıkıca kavramıştı. Başparmaklarının etine gömülmüş olduğunu fark etti. Bıraktığında oluşan kızarıklıkları görünce öfkesi kaybolup gitti. Aşırı tepki göstermiş olmanın bilinciyle kendini hasta gibi hissederek kararsızca geriledi. Larry Underwood yeni bir hata yapmıştı. Madem o kadar zekiydi neden yola çıkmadan önce Rita’nın ne giydiğini kontrol etmemişti?</p>

    <p><em>Çünkü bu onun sorunu,</em> dedi içindeki ses aksice.</p>

    <p>Hayır, bu doğru değildi. <em>Kendi</em> sorunuydu. Çünkü o bilmiyordu. Onu yanında götürüyorsa (götürmese hayatın ne kadar kolaylaşacağını daha o gün düşünebilmişti) sorumluluğunu da üstlenmesi gerekiyordu.</p>

    <p><em>Bana ne ondan,</em> dedi aksi ses.</p>

    <p>Annesi: <em>Sen sadece almayı bilirsin Larry.</em></p>

    <p>Fordham’daki oral hijyen uzmanı, penceresinden ona haykırarak: <em>İyi biri olduğunu sanmıştım! İyi biri değilsin!</em></p>

    <p><em>Sende eksik bir şeyler var Larry. Sadece alıyorsun.</em></p>

    <p><em>Yalan bu! YALAN!</em></p>

    <p>“Rita,” dedi. “Kusura bakma.”</p>

    <p>Rita kolsuz bluzu ve beyaz pantolonuyla kaldırıma oturdu. Grileşmiş saçlarıyla yaşlı görünüyordu. Başını eğdi ve yaralı ayaklarını tuttu. Larry’ye bakmıyordu.</p>

    <p>“Özür dilerim,” dedi Larry. “Ben... o sözleri söylemeye hakkım yoktu.” Aslında vardı, ama neyse. Özür dilenince işler düzelirdi. Dünyada işler böyle yürürdü.</p>

    <p>“Sen git Larry,” dedi Rita. “Ben seni yavaşlatmayayım.”</p>

    <p>“<em>Özür</em> diledim ya,” dedi Larry sesinde hafif bir sabırsızlıkla. “Sana yeni ayakkabılar ve beyaz çoraplar buluruz. Sonra...”</p>

    <p>“Sonrası monrası yok. Git.”</p>

    <p>“Rita özür...”</p>

    <p>“Bir kez daha söylersen çığlığı basacağım. Salak herifin tekisin ve özrün kabul <em>edilmedi.</em> Git artık.”</p>

    <p>“Ama ö...”</p>

    <p>Rita başını geri atarak çığlık attı. Larry bir gören olup olmadığını, bir polisin bu genç adamın ayakkabılarını çıkarmış halde kaldırımda oturmakta olan yaşlı kadına ne tür bir kötülük ettiğini görmek için oraya koşup koşmadığını kontrol ederek etrafına bakındı. Eski alışkanlıklar, diye düşündü sonra.</p>

    <p>Rita çığlığı kesip ona baktı. Larry, onu rahatsız eden bir sinekmişçesine eliyle bir savma hareketi yaptı.</p>

    <p>“Şunu kessen iyi olur,” dedi Larry. “Yoksa gerçekten seni bırakıp gideceğim.”</p>

    <p>Rita’nın tek yaptığı ona bakmak oldu. Larry, onunla göz göze gelemedi ve buna sebep olduğu için ondan nefret ederek bakışlarını önüne indirdi.</p>

    <p>“Pekâlâ,” dedi. “Sana tecavüze uğrarken ve öldürülürken iyi eğlenceler dilerim.”</p>

    <p>Tüfeği omzuna attı ve arabalarla tıkanmış olan 495’in tünele doğru inen girişine yönelerek tekrar yürümeye başladı. Tam girişe varmıştı ki korkunç bir kaza olduğunu gördü; Mayflower nakliye minibüsü kullanan bir adam, ana trafik akışına girmeye çalışmış ve arabalar etrafına bovling lobutları gibi saçılmıştı. Yanmış bir Pinto neredeyse minibüsün altına girmişti. Minibüsün şoförünün gövdesinin üst yarısı camdan dışarı fırlamıştı, kolları aşağı sarkıyordu. Kapısının üstünde kurumuş kan ve kusmuk lekeleri vardı.</p>

    <p>Larry, onu peşinden gelir veya ayağa kalkmış, suçlayan gözlerle ona bakar halde bulacağından emin bir şekilde dönüp baktı. Ama Rita gitmişti.</p>

    <p>“Defol git,” dedi sinir ve gücenmişlikle. “Özür dilemeye çalıştım.”</p>

    <p>Bir an için yürümeye devam edemedi; kendini hareketsiz arabalardan ona bakan yüzlerce ceset tarafından kazığa oturtulmuş gibi hissediyordu. Dylan’ın sözlerinden bir bölüm geldi aklına: <em>“Donmuş trafikte seni bekledim... başka bir yerde olmam gerektiğini biliyordun... ama bu gece neredesin tatlı Marie?”</em></p>

    <p>Batıya giden dört şeritli yol, tünelin içinde gözden kayboluyordu. Tünelin içindeki floresan lambaların sönmüş olduğunu görünce içi hafif bir korkuyla doldu. İçerisi bir otomobil mezarlığı gibi olmalıydı. <em>Yarı yola kadar ilerlemesine izin verecekler, ardından kıpırdanmaya... hayata dönmeye başlayacaklardı... arabaların kapılarının açılıp yumuşakça kapanmasını duyacaktı... ayak seslerinin hışırtısını...</em></p>

    <p>Tenini hafif bir ter tabakası kapladı. Tepesinde bir kuş gürültüyle ötünce irkildi. Aptallık ediyorsun, dedi kendi kendine. Düşündükleri çocukça şeylerdi. Tek yapması gereken kaldırımdan yürümekti. Kısa süre sonra...</p>

    <p><em>...ölüler tarafından boğazlanırdı.</em></p>

    <p>Dudaklarını ıslatıp, gülmeye çalıştı. Tuhaf bir ses çıktı. Giriş yolunun otoyolla birleştiği noktaya doğru beş adım atıp tekrar durdu. Solunda El Dorado modeli bir Caddy vardı ve suratı kapkara olmuş bir kadının cansız bedeni ona dönüktü. Burnu cama yapışıp düzleşmişti. Kan ve sümük, camın üzerinde izler bırakarak aşağı süzülmüştü. Caddy’yi kullanan adam, yerde bir şey arıyormuşçasına direksiyona yaslanmıştı. Caddy’nin bütün camları kapalıydı; İçerisi sera gibi olmalıydı. Kapıyı açacak olsa kadın bir çuval çürük karpuz gibi yere düşecek ve ılık bedeninden etrafa dayanılmaz bir koku yayılacaktı.</p>

    <p>Bu kokunun tünelin içine de sinmiş olduğundan hiç şüphesi yoktu.</p>

    <p>Aniden geriye dönüp hızlı adımlarla geldiği yöne doğru ilerledi. Hafif esinti, terli alnını serinletmişti.</p>

    <p>“Rita! Rita, dinle! Ben...”</p>

    <p>Girişteki yokuşun tepesine varınca kelimeler dudaklarında donup kaldı. Rita hâlâ yoktu. Otuz Dokuzuncu Cadde uzaklaşıp bir nokta haline gelmişti. Tamponlar arasından slalom yaparak neredeyse elini yakacak kadar ısınmış motor kapaklarının üzerinden atlayarak güneydeki kaldırımdan kuzeye doğru koştu. Ama orası da boştu.</p>

    <p>Ellerini ağzının iki yanına götürüp, haykırdı. “Rita! Rita!”</p>

    <p>Alabildiği tek cevap kendi sesinin yankısı oldu. <em>“Rita... ita... ita... ta...”</em></p>

    <p class="paragraf">Kara bulutlar Manhattan üzerine çöreklendiğinde saat dört civarıydı ve gök gürlemeye başlamıştı. Gökdelenlerin tepesinde şimşekler çakıyordu. Sanki Tanrı geriye kalan ve saklanmakta olan birkaç kişiyi korkutarak ortaya çıkmalarını sağlamaya çalışıyordu. Işık bir yanıp bir sönmüş, gittikçe korkutucu bir hal almıştı ve bu Larry’nin hiç hoşuna gitmiyordu. Karnına kramp girmişti. Bir sigara yaktı. Sigara, sabah Rita’nın elindeki kahve fincanı gibi titriyordu.</p>

    <p>Giriş rampasının cadde tarafına oturmuş, sırtını en alttaki metal bara yaslamıştı. Çantası kucağındaydı, tüfeğini ise hemen yanında duran demire dayamıştı. Rita’nın korkuya kapılıp, kısa sürede geri döneceğini sanmıştı ama dönmedi. Ona seslenmeyi on beş dakika önce bırakmıştı. Sesinin yankıları sinirlerini bozuyordu.</p>

    <p>Gök gürültüleri iyice yaklaşmıştı. Dondurucu bir esinti buz gibi elini terle sırtına yapışmış gömleğinde gezdirdi. Ya bir binaya ya da tünelin içine girmesi gerekecekti, orada daha fazla kalamazdı. Tünele girmek için yeterince cesaret toplayamazsa şehirde bir gece daha geçirip sabah George Washington Köprüsü’nden geçmesi gerekecekti ve köprü yüz kırk blok kuzeydeydi.</p>

    <p>Tünel hakkında mantıklı bir şekilde düşünmeye çalıştı. İçeride onu ısıracak hiçbir şey yoktu. Ne yazık ki yanına büyük bir el feneri almayı unutmuştu –insan <em>her şeyi</em> akıl edemiyordu ki– ama yanında bütan gazlı Bic’i vardı ve kaldırım, demirlerle yoldan ayrılmıştı. Bunun dışındaki her şey... arabalar içindeki cesetlerin düşüncesi mesela... bunlar sadece paniğin ürünüydü, dolaptaki öcüden korkmak kadar mantıksızdı. Tek düşünebildiğin buysa, Larry –kendi kendine vaaz veriyordu– bu yeni dünyada varlığını sürdürebilmen zor. Hem de çok zor. Sen...</p>

    <p>Bir şimşek tam tepesinde gökyüzünü aniden aydınlatarak Larry’nin yüzünü buruşturmasına sebep oldu. Şimşeği şiddetli bir gök gürültüsü takip etti. 1 Temmuz, diye düşündü, aslında insanın sevgilisini Coney Adası’na götürüp birlikte sosisli sandviç yemesi gereken bir gün. Tahtadan yapılmış üç süt şişesini bir topla devirip, oyuncak bebeği kazanma günü. Gece fırlatılan havai fişekler...</p>

    <p>Soğuk bir yağmur damlası yanağına, bir başkası ise ensesine düştü ve gömleğinin yakasından içeri süzüldü. Metal para iriliğinde damlalar etrafına düşmeye başlayınca ayağa kalktı, çantasını ve tüfeği omzuna astı. Hangi yöne gideceğinden hâlâ emin değildi... Otuz Dokuzuncu Cadde mi tünel mi? Ama bir an önce korunaklı bir yere girmesi gerekiyordu, zira yağmur çok şiddetliydi.</p>

    <p>Gök gürültüsü korkunç bir kükremeyle onu ürküttü. İki milyon yıl önceki ilkel insanların gök gürültüsünü duyduğunda çıkardığı sese benzer bir çığlık attı.</p>

    <p>“Seni korkak salak,” dedi ve başını yağmurdan korumak için eğerek tünelin girişine koştu. Damlalar saçlarından süzülüyordu. Burnu El Dorado’nun camına yapışmış olan kadının yanından geçti. Bakmak istememiş ama yine de kadını göz ucuyla görmüştü. Arabaların tepelerine inen damlalar, bir caz parçasının ritmine benzer sesler çıkarıyordu. O kadar şiddetle iniyorlardı ki düşer düşmez tekrar yükselip, hafif bir sise sebep oluyorlardı.</p>

    <p>Larry ürkmüş ve kararsız bir halde tünelin girişinde bir an durdu. Sonra dolu yağmaya başladı ve böylece karar kendiliğinden verilmiş oldu. İri dolu taneleri canını acıtıyordu. Gök yine gürledi.</p>

    <p><em>Tamam,</em> diye düşündü. <em>Tamam, tamam, ikna oldum.</em> Lincoln Tüneli’ne girdi.</p>

    <p class="paragraf">İçerisi düşündüğünden de karanlıktı. İlk başta tünelin ağzından giren ışık, önünü hafif de olsa aydınlatıyor, birbirine girmiş arabaları (burada böyle ölmek çok kötü olmalı, diye düşündü kapalı alan korkusu başını sarıp şakaklarına önce okşarcasına, sonra sertçe bastırırken, gerçekten kötü olmalı, <em>korkunç</em> olmalı) ve eğimli duvarlardaki yeşilimsi beyaz fayansları görebiliyordu. Sağ tarafındaki kaldırımın karanlığın içine doğru ilerlediğini fark edebilecek kadar aydınlıktı. Sol tarafında, aralarında yaklaşık onar metre mesafeler bulunan iri, destek sütunları vardı. Bir levha, sürücüleri ŞERİT DEĞİŞTİRMEYİN diyerek uyarıyordu. Tünelin tavanında sönmüş floresan lambalar ve çalışmayan kapalı devre kameralar vardı. Sağa doğru eğim yapan tünelde ilerledikçe ışık azaldı. Bir süre sonra tek görebildiği, arabaların hafifçe parlayan metal aksamıydı. Biraz daha ilerleyince bu kadarı bile kalmadı.</p>

    <p>Bic’ini çıkardı, havaya kaldırdı ve yaktı. Yaydığı ışık acınacak kadar cılızdı, adeta sadece kendini aydınlatıyordu. Sonuna kadar açıldığında bile sadece bir buçuk metre çapında bir alanı aydınlatıyordu.</p>

    <p>Çakmağı tekrar çantasına koydu ve elini yan taraftaki demirden ayırmadan yürümeye devam etti. Burada da yankı vardı ve sinirlerini dışardakinden daha fazla bozuyordu. Yankılar, peşinde biri olduğunu sanmasına yol açıyordu. Sanki biri onu sinsice takip ediyordu. Birkaç kez başını yana eğip gözlerini iri iri açarak (ama hiçbir şey göremeyerek) aniden durdu ve yankılar yok olana dek kulak kesilip bekledi. Bir süre sonra ayak seslerinin yankılarını duymamak için ayaklarını sürüyerek yürümeye başladı.</p>

    <p>Bir süre sonra tekrar durarak çakmağını yaktı ve kolundaki saate baktı. Saat dördü yirmi geçiyordu, ama bundan ne anlam çıkarması gerektiğine karar veremedi. Zaman, bu karanlıkta anlamını yitirmiş gibiydi. Mesafe de öyle. Lincoln Tüneli’nin uzunluğu ne kadardı? İki kilometre mi? Üç mü? Hudson Nehri’nin genişliği üç kilometre olamazdı elbette. Bir buçuk kilometre diyelim. Ama öyleyse çoktan diğer uca varmış olması gerekmez miydi? Normal bir insanın ortalama yürüme hızı saatte altı kilometreyse, bir buçuk kilometreyi on beş dakikada yürümesi gerekirdi ve kendisi, yirmi dakikadır bu leş kokulu tüneldeydi.</p>

    <p>“Çok daha yavaş yürüyor olmalıyım,” dedi ve kendi sesini duyunca irkildi. Çakmak elinden düşüp, bir tıkırtı sesiyle yere çarptı. Yankılar, yaklaşan bir kaçığın ses tonuna bürünerek ona döndü, <em>“...olmalıyım... malıyım... lıyım...”</em></p>

    <p>“Tanrım,” diye mırıldandı Larry ve yankılar fısıldadı. <em>“rım... rım... rım...”</em></p>

    <p>Paniğe ve körlemesine koşma dürtüsüne karşı koymaya çalışarak eliyle yüzünü sildi. Onun yerine diz çöktü (dizlerinden çıkan çıtırtı, tünelde tabanca sesi gibi patlayarak onu yine ürküttü) ve eliyle yeri yoklamaya başladı. Parmakları önce bir sigara izmaritine, ardından bir teneke kutuya değdikten sonra nihayet Bic’ini buldu. İç geçirerek Bic’i sıkıca kavradı, ayağa kalktı ve kaldırımda yürümeye devam etti.</p>

    <p>Ayağı sert bir şeye takıldığı sırada kendini yeni yeni kontrol edebiliyordu. Şaşkınca haykırarak iki adım geriledi. Sakinleşmeye çalışarak cebinden Bic’i çıkardı ve yaktı. Alev, titreyen elinde çılgınca dans ediyordu.</p>

    <p>Bir askerin eline basmıştı. Asker, sırtı tünel duvarına dayanmış, bacakları açılmış halde yerde oturuyordu. Korkunç bir bekçi gibiydi. Camlaşmış gözleri Larry’ye bakıyordu. Dudakları sarktığı için dişleri ortaya çıkmıştı, sırıtıyor gibi görünüyordu. Bir sustalı çakı, boğazına saplanmış halde duruyordu.</p>

    <p>Çakmak elinde ısınmıştı. Larry güçlükle yutkunarak çakmağı söndürdü ve cebine koydu. Demiri sıkıca kavradı, dudaklarını ıslattı ve ayağı askerin eline tekrar değene kadar yavaşça ilerledi. Sonra olabildiğince büyük bir adım atarak öteye geçti ve aynı anda karabasan gibi bir kesinlik hissi üzerine çöktü. Asker uzanıp, buz gibi eliyle bacağını kavrayıverecekti.</p>

    <p>Süratle on adım kadar ilerledikten sonra durdu, çünkü durmadığı takdirde paniğin onu ele geçireceğini ve ayak seslerinin yankılarıyla daha da korkarak deli gibi koşmaya başlayacağını biliyordu.</p>

    <p>Kontrolünü biraz olsun geri kazandığını hissettiğinde tekrar yürümeye başladı. Ama yürüyüş faslı artık daha kötü olmuştu, zira her adımında ayağının bir başka cesede çarpacağından korkar olmuştu... ve korktuğu başına geldi.</p>

    <p>İnleyerek çakmağı tekrar çıkardı ve yaktı. Manzara öncekinden daha kötüydü. Çarptığı ceset, mavi takım elbiseli yaşlı bir adama aitti. Siyah kepi, kelleşmeye yüz tutmuş başından kucağına düşmüştü. Yakasında altı köşeli gümüş bir yıldız vardı. Larry, yaşlı adamın ilerisinde başka cesetler olduğunu gördü: iki kadın, orta yaşlı bir adam, yetmişlerinin sonlarında görünen bir kadın, ergenlik çağında iki oğlan.</p>

    <p>Çakmak yine ısınmıştı. Söndürüp tekrar cebine attı ve sıcak bir kömür parçası gibi bacağına verdiği ısıyı hissetti. Az önce gördüğü asker gibi bu grup da Kaptan Trips kurbanı değildi. Kanı, yırtık giysileri, parçalanmış fayansları, kurşun deliklerini görmüştü. Silahla vurulmuşlardı. Larry, askerlerin Manhattan Adası’nın tüm çıkışlarını tuttuğuna dair dedikoduyu hatırladı. İnanıp inanmamakta kararsız kalmıştı. Son haftalarda öyle çok şey duymuştu ki hangi birine inanacağını şaşırmıştı.</p>

    <p>Buradaki durumu tahmin etmek zor değildi. Tünelde sıkışıp kalmışlardı, ama yürüyemeyecek kadar hasta değillerdi. Arabalarından inip tıpkı onun yaptığı gibi kaldırıma çıkarak Jersey tarafına geçmeyi düşünmüşlerdi. Ama bir kontrol noktası, makineli tüfeğin konuşlandırıldığı bir yer vardı muhtemelen.</p>

    <p>Acaba hâlâ var mıydı?</p>

    <p>Ter içinde kalan Larry olduğu yerde dikilerek düşünmeye çalıştı. Zifiri karanlık, zihnin oyunlar oynayabilmesi için kusursuz bir sahne sunuyordu. Mikroplara karşı korumalı kostümler içindeki gaddar ifadeli askerlerin tünelin diğer ucuna ulaşmaya kalkan herkesi vurmak için hazır bir şekilde kızılötesi gece gözlükleriyle bir makineli tüfeğin başında beklediğini görür gibi oldu. Arkasında aynı kostümden giymiş bir başka asker vardı... bir intihar gönüllüsü. Gece görüş gözlükleri takmış, bıçağını dişleri arasında sıkıştırmış halde ona doğru sürünüyordu. İki asker, gaz bombası atmak için hazırlanıyordu.</p>

    <p>Yine de geri dönmedi. Bunların sadece hayal ürünü olduğundan emindi. Geri dönmek mantıksız olacaktı. Askerler gitmişti muhakkak. Gördüğü ölü asker de bu fikri destekliyordu. Ama...</p>

    <p>Ama kafasını asıl kurcalayan, önündeki cesetlerdi. İki üç metrelik bir alana yayılmışlardı. Askerin cesedinde olduğu gibi kolayca üstlerinden geçmesi mümkün değildi. Etraflarından dolaşmak için kaldırımdan inerse bacağını veya bileğini kırabilirdi. Devam ederse... eh... üzerlerine basmak durumunda kalacaktı.</p>

    <p>Arkasında, karanlığın içinde bir kıpırtı oldu.</p>

    <p>Duyduğu sesle içi bir anda dehşetle dolan Larry, hızla arkasına döndü... bir ayak sesiydi.</p>

    <p>“Kim var orada?” diye bağırdı tüfeğini omzundan indirerek.</p>

    <p>Aldığı tek cevap, kendi sesinin yankısı oldu. Yankılar sona erdiğinde birinin nefes alıp verdiğini duydu... ya da duyduğunu sandı. Ensesindeki tüyler diken diken olmuş halde kör gözlerle karanlığa baktı. Nefesini tuttu. Hiç ses yoktu. Hayal gücünün ona bir oyun oynadığını düşünüp, yürümeye devam edecekti ki sesi tekrar duydu... hafif bir ayak sesi.</p>

    <p>Deli gibi çakmağını aramaya başladı. Alevinin onu bir hedef haline getireceği aklının ucundan bile geçmemişti. Cebinden çıkarırken çakmağın ucu takıldı ve elinden düştü. Larry önce kaldırımın kenarındaki demire çarptığını, ardından bir arabanın tavanına ya da bagaj kapağına düştüğünü duydu.</p>

    <p>Ayak sesi yaklaştı, ama ne kadar yakında olduğunu kestirmek mümkün değildi. Bir şey onu öldürmek için geliyordu ve paniğin pençesine düşmüş zihni, ona boğazında çakı olan askerin sinsice yaklaştığını söylüyordu. Karanlıkta...</p>

    <p>Hafif ayak sesi tekrar duyuldu.</p>

    <p>Larry tüfeğini hatırladı. Dipçiği omzuna dayayıp ateş etmeye başladı. Kapalı alandaki patlamalar kulakları sağır edecek kadar şiddetliydi. Patlamaları duyan Larry çığlık attı, ama çığlığı gürültü içinde eriyip gitti. Tüfeğin namlusundan çıkan alevler, fayans kaplı duvarları ve yolda kıpırtısızca duran araç yığınını bir anlığına aydınlatıyordu. Seken kurşunlar vızıldadı. Tüfek, geri tepmelerin şiddetiyle omzuna, hissizleşene dek defalarca çarptı ve Larry, bu darbelerin etkisiyle yön değiştirdiğini, kaldırımda geldiği yöne doğru değil, yoldaki araçlara doğru ateş etmekte olduğunu fark etti. Yine de duramadı. Parmağı, beynini devre dışı bırakıp kontrolü ele geçirmişti ve kurşunlar bitip boş tıkırtılar duyulana dek tetiği çekmeye devam etti.</p>

    <p>Yankılar dalga dalga geliyordu. Gözlerinin önünde hâlâ parlak patlamalar oluyor gibiydi. Barut kokusunu ve nefes alıp verirken göğsünden yükselen vızıltıyı fark etti.</p>

    <p>Tüfeği hâlâ sıkıca kavrar halde döndü. Zihnindeki sahnede bu kez mikrop geçirmez kostümler içindeki Amerikan askerleri değil, H. G. Wells klasiği olan <em>Zaman Makinesi</em>’nin Classic Comics versiyonundaki Morlock’lar, makinelerin durmaksızın çalıştığı yeraltında yaşayan o kambur ve kör yaratıklar vardı.</p>

    <p>Yumuşak, aynı zamanda katılaşmış cesetler üzerinden sendeleyerek, demire son anda tutunup düşmekten kurtularak sarsakça ilerledi. Ayakları bazen vıcık vıcık bir şeye basıyordu. Gaz kokusuna benzeyen iğrenç kokuyu hayal meyal fark ediyordu. Soluk soluğa ilerlemeye devam etti.</p>

    <p>Sonra arkasında bir yerde bir çığlık, karanlıkta yükselerek onu olduğu yere mıhladı. Deliliğin sınırlarında dolaşan, ümitsiz, perişan bir haykırıştı. <em>“Larry! Ah, Larry, Tanrı aşkına...”</em></p>

    <p>Rita Blakemoor’du.</p>

    <p>Larry arkasına döndü. Şiddetli hıçkırıklar, tüneli taze yankılarla dolduruyordu. Larry çılgınca bir an onu ardında bırakıp devam etmeyi düşündü. Nasılsa Rita er geç yolunu bulurdu, neden yine onunla uğraşacaktı? Sonra kendine geldi ve bağırdı. “Rita! Olduğun yerde kal! Beni duyuyor musun?”</p>

    <p>Hıçkırıklar devam etti.</p>

    <p>Larry nefes almamaya çalışarak cesetler arasında ona doğru ilerledi. Yüz hatları tiksintiyle çarpılmıştı. Sonra ona doğru koşmaya başladı. Yankılar yanıltıcı olduğu için ne kadar ilerlemesi gerektiğini kestiremiyordu. Yanına vardığında neredeyse kadını yere yıkacaktı.</p>

    <p>“Larry...” Rita, ona neredeyse nefesini kesecek kadar sıkıca sarıldı. Larry, Rita’nın kalbinin deli gibi çarptığını hissedebiliyordu. “Larry, Larry beni burada tek başıma, karanlıkta bırakma...”</p>

    <p>“Bırakmam.” Ona sıkıca sarıldı. “Seni yaraladım mı? Ben... vuruldun mu?”</p>

    <p>“Hayır... rüzgârını hissettim... bir tanesi o kadar yakından geçti ki rüzgârını hissettim... ve uçuşan parçalar... fayans parçaları sanırım... yüzüm... yüzümü kesti...”</p>

    <p>“Tanrım, Rita, bilmiyordum. Kafayı yemek üzereydim. Karanlık beni delirtti. Çakmağımı da düşürdüm... seslenseydin keşke. Seni öldürebilirdim.” Gerçek bir anda suratına çarptı. <em>“Seni öldürebilirdim,”</em> diye tekrarladı bu keşfin şaşkınlığıyla.</p>

    <p>“Sen olduğundan emin değildim. Sen rampadan inerken bir apartman dairesine girdim. Geri dönüp seslendiğinde neredeyse... ama yapamadım... sonra yağmurun başlamasıyla iki adamın geldiğini gördüm... galiba bizi arıyorlardı... ya da beni. O yüzden olduğum yerde kaldım. Gittiklerindeyse belki gitmemişlerdir, saklanıyorlardır, diye düşündüm ve çıkmaya cesaret edemedim. Ama sonra diğer tarafa ulaşacağını ve seni bir daha hiç göremeyebileceğimi düşündüm... ben... Larry, beni bırakmayacaksın, değil mi? Bırakıp gitmeyeceksin, değil mi?”</p>

    <p>“Hayır.”</p>

    <p>“Söylediklerimde haksızdım, sen haklıydın, sana ayakkabılardan bahsetmeliydim, sen söylediğinde yemek yiyeceğim... ben... ben... <em>uhuuhh...</em>”</p>

    <p>“Şışş,” dedi Larry, ona sarılarak. “Geçti artık. Geçti.” Ama panik içerisinde ateş ederek onu öldürdüğünü hayal edip duruyor, kurşunlardan birinin kolunu, bacağını veya karnını kolayca parçalayabileceğin! düşünüyordu. Aniden tuvalete gitme ihtiyacı hissetti. Dişlerinin takırdamasını güçlükle engelliyordu. “Yürüyebileceğini hissettiğin zaman yola çıkarız. Acele etme.”</p>

    <p>“Bir adam vardı... erkekti galiba... üstüne bastım Larry.” Yutkununca boğazından bir tıkırtı yükseldi. “Neredeyse çığlık atacaktım, ama kendimi tuttum, çünkü önümde sen değil de o iki adamın olabileceğini düşünüp korktum. Seslendiğindeyse... yankılar... senin sesin olup olmadığını bilemedim...”</p>

    <p>“İleride başka cesetler var. Dayanabilecek misin?”</p>

    <p>“Sen yanımda olursan dayanırım. Lütfen yanımda kal.”</p>

    <p>“Yanında olacağım.”</p>

    <p>“O halde gidelim. Buradan bir an önce çıkmak istiyorum.” Titreyerek Larry’ye sokuldu. “Hayatımda hiçbir şeyi bu kadar çok istememiştim.”</p>

    <p>Larry, Rita’nın yüzünü kavradı ve önce burnuna, sonra gözlerine, son olarak da dudaklarına birer öpücük kondurdu.</p>

    <p>“Teşekkür ederim,” dedi ne demeye çalıştığına dair hiçbir fikri olmadan. “Teşekkür ederim. Teşekkür ederim.”</p>

    <p>“Teşekkür ederim,” diye tekrarladı Rita. “Ah, sevgili Larry. Beni bırakmayacaksın değil mi?”</p>

    <p>“Hayır. Bırakmayacağım. Devam edebileceğini hissettiğinde bana söyle Rita. Birlikte gideceğiz.”</p>

    <p>Rita yola devam edebileceğini hissettiğinde gittiler.</p>

    <p class="paragraf">Kasabadaki tavernadan dönen sarhoş ahbaplar gibi birbirlerine sarılarak cesetlerin üzerinden geçtiler. Cesetlerin ilerisinde önlerine bir tür engel çıktı. Görebilmeleri imkânsızdı, ama Rita ellerini üzerinde gezdirince engelin dik duran bir yatak olabileceğini söyledi. Yatağı kaldırımın yanındaki demirlerin üzerinden aşağı attılar. Yatak, büyük bir gürültüyle araçların üzerine düşerken korkuyla irkilip, birbirlerine sarıldılar. Yatağın olduğu yerin ötesinde yeni cesetler vardı. Askerlere ait olduklarını gören Larry bunların Yahudi aileyi öldüren askerler olduğunu tahmin etti. El ele tutuşarak askerlerin üzerinden geçtiler.</p>

    <p>Rita kısa bir süre sonra aniden durdu.</p>

    <p>“Ne oldu?” diye sordu Larry. “Yolda bir şey mi var?”</p>

    <p>“Hayır. Görebiliyorum Larry! Tünelin sonuna geldik!”</p>

    <p>Larry gözlerini kırpıştırdı. Evet, o da görebiliyordu. Çok cılız bir ışıltıydı, öylesine belirsizdi ki Rita haber verene dek fark edememişti. Fayansların üzerindeki hafif parlamayı ve Rita’nın solgun yüzünü hayal meyal seçebiliyordu. Solundaki hurda araçlar nehri, hafifçe belirginleşmeye başlamıştı.</p>

    <p>“Hadi,” dedi zafer kazanmış bir sesle.</p>

    <p>Altmış adım sonra önlerine askerlere ait başka cesetler çıktı. Üzerlerinden atlayarak ilerlemeye devam ettiler.</p>

    <p>“Neden sadece New York’un çıkışlarını kapatmaya çalışmışlar?” diye sordu Rita. “Belki... belki bu felaket sadece New York’ta olmuştur!”</p>

    <p>“Sanmıyorum,” dedi Larry, ama içinde mantıksız bir ümidin yeşermesine engel olamadı.</p>

    <p>Daha hızlı yürümeye başladılar. Tünelin ağzı artık hemen ilerideydi. Önü, burun buruna park etmiş iki dev gibi askeri kamyonla tıkanmıştı. Kamyonlar gün ışığını da büyük ölçüde perdeliyordu. Orada olmasaydılar Larry ve Rita önlerini daha önce görmeye başlayabilirdi. Yaya yolunun rampaya doğru indiği yerde bir başka ceset öbeği daha vardı. Kamyonların tamponlarının birleştiği noktanın üzerinden geçerek ilerlediler. Rita içlerine bakmadı, ama Larry bakmıştı. Üçayak üzerinde duran bir makineli tüfek, cephane kutuları, gözyaşı gazına benzeyen kutular gördü. Ayrıca üç erkek cesedi vardı.</p>

    <p>Dışarı çıktıklarında onları yağmurla nemlenmiş esinti karşıladı ve muhteşem ferahlık kokusu bütün çektiklerini unutturdu. Larry bunu ona söyleyince Rita başını sallayarak onayladı ve sonra başını omzuna dayayarak bir süre durdu.</p>

    <p>“Ama bir milyon dolar bile verseler oraya tekrar girmem,” dedi.</p>

    <p>“Birkaç sene boyunca parayı tuvalet kâğıdı olarak kullanabilirsin,” dedi Larry.</p>

    <p>“Ama sadece New York’ta olmadığından?..”</p>

    <p>“...eminim.” Eliyle işaret etti. “Bak.”</p>

    <p>Gişe kulübeleri boştu. Ortadaki, kırık camlar yığını arasında kalmıştı. Gişelerin ötesinde, batıya giden yollar göz alabildiğine boştu. Ama arkalarında bıraktıkları tünele ve şehre, yani doğu yönüne giden yollar sessiz bir kalabalıkla tıklım tıklım doluydu. Yolun yan tarafında düzensiz bir ceset yığını vardı. Martılar, cesetler üzerinde nöbet tutuyordu.</p>

    <p>“Ulu Tanrım,” dedi Rita güçsüzce.</p>

    <p>“New York’tan çıkmaya çalışanlar olduğu kadar New York’a ulaşmaya çalışanlar da varmış. Tünelin Jersey ucunu kapatmaya neden gerek gördüklerini anlamıyorum. Muhtemelen onlar da bilmiyordu. Birinin parlak fikriydi herhalde...”</p>

    <p>Rita ağlayarak yola oturdu.</p>

    <p>“Ağlama,” dedi Larry yanına diz çökerek. Tüneldeki deneyim, ona kızamayacağı kadar yeniydi hâlâ. “Her şey yoluna girecek.”</p>

    <p>“Nasıl?” diye hıçkırdı Rita. “Nasıl? Nereden biliyorsun?”</p>

    <p>“Hiç olmazsa şehirden ve tünelden çıktık. Bu da bir şeydir. Bak, temiz havayı içimize çekiyoruz. New Jersey havası daha önce hiç bu kadar tatlı gelmemişti.”</p>

    <p>Bu sözler üzerine Rita’nın yüzünde belli belirsiz bir gülümseme belirdi. Larry, Rita’nın uçuşan fayans parçalarının kestiği şakağına ve yanağına baktı.</p>

    <p>“Bir eczane bulup şu kesiklere tentürdiyot sürsek iyi olacak. Yürüyebilecek misin?”</p>

    <p>“Evet.” Rita, ona Larry’nin kendisini huzursuz hissetmesine yol açan katıksız bir minnetle bakıyordu. “Yeni ayakkabılar da alacağım. Spor ayakkabılar. Bana ne söylersen yapacağım Larry. Yapmak istiyorum.”</p>

    <p>“Sana bağırdım, çünkü üzülmüştüm,” dedi Larry usulca. Rita’nın saçını geri iterek sağ gözünün üstündeki çizikleri öptü. “O kadar kötü biri değilim,” diye ekledi alçak sesle.</p>

    <p>“Beni bırakma yeter.”</p>

    <p>Larry yerden kalkmasına yardım ettikten sonra elini beline doladı. Gişelere doğru yavaşça yürüyerek New York’u arkalarında bıraktılar.</p>
  </div>
</body>
</html>
