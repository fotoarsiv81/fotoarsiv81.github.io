<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">42. Bölüm</h2>

    <p>Stuart Redman, Larry Underwood sadece bir eyalet ötede 4 Temmuz kutlamaları yaparken yol kenarındaki büyükçe kayaya oturmuş, öğle yemeğini yiyordu. Yaklaşan motor seslerini duydu. Kutuda kalan birayı bir yudumda bitirdi ve Ritz krakerlerinin bulunduğu silindir kutunun kapağını dikkatle kapadı. Tüfeği, hemen yanında kayaya dayanmış halde duruyordu. Alıp emniyetini açtı ve biraz daha yakınına koydu. Seslere bakılırsa küçük motosikletler yaklaşıyordu. İki yüz ellilik olabilirler miydi? Bu yoğun sessizlikte ne kadar mesafede olduklarını kestirebilmek mümkün değildi. Belki on beş kilometre, ama sadece belki. İstediği takdirde biraz daha yemesi için bolca vakti vardı, ama istemiyordu. Güneşli, ılık bir gündü ve başkalarını görme fikri hoştu. Glen Bateman’ın Woodsville’deki evinden ayrıldığından beri insan yüzü görmemişti. Tüfeğe göz ucuyla tekrar baktı. Emniyeti açmasının sebebi, yaklaşanların Elder gibi insanlar olabileceği ihtimalinin olmasıydı. Tüfeği tekrar bırakmasının sebebiyse Bateman gibi insanlar olduklarını umut etmesiydi, ama geleceğe dair onun kadar karamsar olmamalarını tercih ederdi. <em>Toplumlar tekrar ortaya çıkacak,</em> demişti Bateman. <em>Reform kelimesini kullanmadım, dikkatini çekerim. Bu çok büyük bir tanım hatası olurdu, insan ırkındaki reformun miktarı çok az, bu yüzden de çok değerli.</em></p>

    <p>Ancak Bateman toplumun tekrar varoluşunun bir parçası olmak istemiyordu. Kojak ile yürüyüşlere çıkmak, resim yapmak, bahçesiyle ilgilenmek ve neredeyse mutlak olan yok oluşun sosyolojik yönünü irdelemek ona –en azından şimdilik– yetiyordu.</p>

    <p><em>Bir gün buraya dönüp sana katılma teklifini tekrarlarsan muhtemelen kabul ederim Stu. İnsan ırkının laneti bu. Sosyallik. Aslında İsa şunu demeliydi. “Evet, hakikaten, iki ya da üçünüz bir araya geldiğinde bir başkasının canına okunacak.” Sana sosyolojinin bize insan ırkı hakkında bilgiler verdiğini söylememe gerek var mı? Bak şöyle anlatayım. Bana tek başına bir kadın veya erkek göster, sana bir aziz göstereyim. Sayıları ikiyi bulursa, âşık olurlar. Üç olursa, “topluluk” adını verdiğimiz şirin oluşum meydana gelir. Dört kişi olurlarsa bir piramit inşa ederler. Sayıları beş olursa biri dışlanır. Altı kişi olduklarında önyargıyı tekrar icat ederler. Yedi kişi olurlarsa yedi yılda savaşı tekrar icat ederler, insan. Tanrı’nın yeryüzündeki yansıması olabilir, ama insan toplumu, şeytanın yansımasıdır ve daima eve dönmeye çalışır.</em></p>

    <p>Bunlar doğru muydu? Eğer öyleyse, Tanrı yardımcıları olsundu. Stu, son günlerde eski dostları ve tanıdıkları hakkında derin düşüncelere dalmıştı. Hepsinin nahoş özellikleri hafızasında gerilere itilmiş gibiydi. Bill Hapscomb’un burnunu karıştırıp, sümüğünü ayakkabısının tabanına sürmesi, Norm Bruett’in çocuklarını dövmesi, Billy Verecker’ın evinin civarındaki kedi nüfusunu kedi yavrularının kafalarını çizmesinin topuğuyla ezerek kontrol altında tutması gibi ayrıntıları unutmaya yüz tutmuştu.</p>

    <p>Kafasına üşüşen düşüncelerin hepsi iyi olmak istiyordu. Kalın ceketleri ve parlak turuncu yeleklerini giyerek şafakta ava çıkmak. Ralph Hodges’un evindeki poker geceleri ve Willy Craddock’un yirmi dolar kârda olsa bile sürekli dört dolar içeride olduğunu söyleyerek şikâyet etmesi. Tony Leominster’ın dut gibi sarhoş olup hendeğe yuvarladığı kamyonetini altı yedi kişi toplanıp tekrar yola çıkarmaları ve bu arada Tony’nin sarsakça yürüyüp yeminler ederek, direksiyonu kırmasa Meksikalı kaçak göçmenlerle dolu bir kamyona çarpacağını söylemesi. Nasıl da gülmüşlerdi. Chris Ortega’nın ardı arkası kesilmeyen etnik fıkraları. Fahişeler için Huntsville’e gitmek, kasıkbiti bulaşan Joe Bob Brentwood’un herkese bitlerin üst kattaki kızdan değil, salondaki kanepeden bulaştığını söylemesi. Muhteşem günlerdi. Belki müzelere giden, akşam yemeklerini şık restoranlarda yiyen, eğlenmek için pahalı gece kulüplerine giden yüksek tabakadan insanlar o kadar da muhteşem olduğunu düşünmezdi, ama öyleydi. Tüm bunları, oyun oynayan yaşlı bir münzevinin yıpranmış, yağlı iskambil kâğıtlarını dizmesi gibi defalarca düşündü. Başka insanların sesini duymak, birini tanımak, önceki gece tanık olduğu meteor yağmuru gibi bir şey gerçekleştiğinde dönüp, <em>gördün mü?</em> diye sorabilmek istiyordu. Pek konuşkan biri sayılmazdı ama yalnızlığı sevdiği söylenemezdi. Hiçbir zaman sevmemişti.</p>

    <p>Motosikletler nihayet son virajı döndüğünde sırtını dikleştirdi ve gerçekten iki yüz ellilik iki Honda olduğunu gördü. Birinin üzerinde on sekiz yaşlarında bir delikanlı, diğerindeyse ondan biraz daha büyük görünen bir kız vardı. Kız, parlak sarı bir bluz ve açık mavi Levi’s kot pantolon giymişti.</p>

    <p>Kayanın üzerinde oturan Stu’yu görünce ikisi de şaşırdı ve motosikletler hafifçe yalpalandı. Delikanlının ağzı hayretle açıldı. Duracaklar mıydı, yoksa batıya doğru yollarına durmaksızın devam mı edeceklerdi, Stu bir an anlayamadı.</p>

    <p>Elini kaldırıp samimi bir ses tonuyla, “Selam!” dedi. Kalbi deli gibi çarpıyordu. Durmalarını diliyordu. Ve durdular.</p>

    <p>Duruşlarındaki gerginliği görünce bir an tereddüt etti. Özellikle delikanlı, damarlarına aniden yüksek miktarda adrenalin zerk edilmiş gibi görünüyordu. Evet, Stu’nun bir tüfeği vardı, ama elinde değildi ve gördüğü kadarıyla onlar da silahlıydı; delikanlının bir tabancası vardı, kız ise küçük bir geyik tüfeğinin sapını çaprazlamasına omzundan geçirmiş, tüfeği sırtına asmıştı. Patty Hearst’i canlandıran, ama fazla inandırıcılığı olmayan bir aktris gibiydi.</p>

    <p>“Bence zararsız biri Harold,” dedi kız ama ismi Harold olan delikanlı hâlâ gergin bir şekilde motosikletinin üstünde duruyor ve Stu’ya hayretle karışık düşmanca bir ifadeyle bakıyordu.</p>

    <p>“Dedim ki bence...” diye tekrar söze başladı kız.</p>

    <p>“Nereden bileceğiz?” dedi Harold gözlerini Stu’dan ayırmadan tersçe.</p>

    <p>“Eh, bir fark yaratırsa ben sizi gördüğüme sevindim,” dedi Stu.</p>

    <p>“Ya sana inanmazsam?” diye meydan okudu Harold. Stu, çocuğun ölesiye korkmakta olduğunu fark etti. Hem ondan, hem de kıza duyduğu sorumluluktan korkuyordu.</p>

    <p>“Bilemiyorum,” dedi Stu ve kayanın üzerinden indi. Harold’ın eli, tabancasının kabzasına gidecek gibi oldu.</p>

    <p>“Yapma, Harold,” dedi kız. Sonra sustu ve bir an üçü de ne yapacağını bilemeden kalakaldı... birleştirildiklerinde nasıl bir üçgen oluşacağı henüz bilinemeyen üç noktaydılar.</p>

    <p class="paragraf">“Off!” dedi Frannie yol kenarındaki karaağaçlardan birinin dibindeki yosunlu alana otururken. “Popomdaki nasırlardan hiçbir zaman kurtulamayacağım Harold.”</p>

    <p>Harold homurdandı.</p>

    <p>Frannie, Stu’ya döndü. “Bir Honda üzerinde iki yüz elli kilometre gitmiş miydiniz hiç Bay Redman? Hiç tavsiye etmiyorum.”</p>

    <p>Stu gülümsedi. “Yolculuk nereye?”</p>

    <p>“Size ne?” diye sordu Harold kabaca.</p>

    <p>“Ne biçim bir tavır bu?” diye sordu Fran ona. “Bay Redman, Gus Dinsmore’un ölümünden beri gördüğümüz ilk insan! Başkalarını aramaya gelmediysek neden geldik ki?”</p>

    <p>“Seni korumaya çalışıyor, hepsi bu,” dedi Stu usulca. Bir çimen yaprağı koparıp dudaklarının arasına koydu.</p>

    <p>“Evet, öyle,” dedi Harold hiç yumuşamadan.</p>

    <p>“Ben birbirimizi koruduğumuzu sanıyordum,” dedi Fran ve Harold bunun üzerine kıpkırmızı oldu.</p>

    <p><em>Üç kişiyle bir topluluk oluşur,</em> diye düşündü Stu. Ama bu ikisi kendi topluluğu için doğru kişiler miydi? Kızdan hoşlanmıştı, ama oğlan ona ürkmüş bir palavracı gibi görünmüştü. Ürkmüş bir palavracı doğru koşullar altında çok tehlikeli biri olabilirdi... ya da yanlış koşullarda.</p>

    <p>“Sen nasıl diyorsan,” diye mırıldandı Harold. Stu’yu göz ucuyla bakarak ceketinin cebinden bir paket Marlboro çıkardı. Bir sigara yaktı. Yeni başlayan biri gibi acemice içiyordu. Sadece iki gündür içiyormuş gibi.</p>

    <p>“Stovington. Vermont’a gidiyoruz,” dedi Frannie. “Oradaki salgın merkezine. Biz... ne oldu, Bay Redman? Bay Redman?” Stu’nun rengi atmıştı. Çiğnediği ot parçası kucağına düştü.</p>

    <p>“Neden orası?” diye sordu.</p>

    <p>“Çünkü orada bulaşıcı hastalıklar üzerinde çalışmalar yapılıyor,” dedi Harold kibirli bir ifadeyle. “Bu ülkede biraz düzen, salgından kurtulan otorite sahibi biraz insan kalmışsa Stovington’a veya Atlanta’daki diğer merkeze gitmişlerdir diye düşünüyorum.”</p>

    <p>“Bence de öyle,” dedi Frannie.</p>

    <p>“Zamanınızı boşa harcıyorsunuz,” dedi Stu.</p>

    <p>Frannie afallamış görünüyordu. Harold’ın yüzünde öfke dolu bir ifade vardı ve kızıllık tekrar boynundan yukarı doğru ilerlemeye başlamıştı. “Bu konuda sana söz düşmez ahbap.”</p>

    <p>“Sanırım düşer. Zira oradan geliyorum.”</p>

    <p>Şimdi ikisi de afallamış görünüyordu. Ne diyeceklerini bilemez gibiydiler.</p>

    <p>“Oradan haberiniz var mıydı?” diye sordu şaşkınlığını üzerinden atamayan Frannie. “Gidip kontrol mü ettiniz?”</p>

    <p>“Hayır, öyle olmadı. Ben...”</p>

    <p>“Yalan söylüyorsun!” diye bağırdı Harold tiz sesiyle.</p>

    <p>Fran, Redman’ın gözlerinde endişe verici, buz gibi bir öfke pırıltısı gördü. Sonra kahverengi gözlerinde yine sakin bir ifade belirdi. “Hayır, yalan söylemiyorum.”</p>

    <p>“Yalancı! İnanmı...”</p>

    <p><em>“Harold kes sesini!”</em></p>

    <p>Harold incinmiş bir ifadeyle ona baktı. “Ama Frannie, nasıl ona inana...”</p>

    <p>“Asıl sen nasıl bu kadar kaba ve düşmanca davranabiliyorsun?” diye sordu Fran hararetle. “En azından söyleyeceklerine bir kulak versen Harold?”</p>

    <p>“Ona güvenmiyorum.”</p>

    <p>Bunun için seni suçlayamam, diye düşündü Stu. Eşit durumdayız.</p>

    <p>“Daha yeni tanıştın, ne yaptı da ona böyle güvensizlik duyuyorsun? Gerçekten iğrençsin Harold!”</p>

    <p>“Size bildiklerimi anlatayım,” dedi Stu usulca. Campion’un Hap’in benzin pompalarına çarpmasıyla başlayan tüm olayların özetini yaptı. Stovington’dan bir hafta önceki kaçışını anlattı. Harold bir yandan otları yoluyor, bir yandan da somurtarak ellerine bakıyordu. Ancak kızın ifadesi, trajik kasabanın gözler önüne serilen haritası gibiydi. Stu, onun adına üzüldü. Bu delikanlıyla yola çıkmış (oldukça iyi bir fikir olduğunu kabul etmek gerekirdi) ve dünyanın eski günlerinden geriye bir şeylerin kalmış olabileceğini ummuştu. Ancak hayal kırıklığına uğramıştı. Görünüşe bakılırsa çok büyük bir hayal kırıklığıydı.</p>

    <p>“Atlanta’da da mı aynı durum söz konusu? Salgın iki merkezi de mi ele geçirdi?”</p>

    <p>“Evet,” dedi Stu ve Frannie gözyaşlarına boğuldu.</p>

    <p>Stu, onu teselli etmek istedi, ama çocuğun buna olumsuz bir tepki göstereceğini biliyordu. Harold huzursuzca önce Fran’e, sonra önündeki ot yığınına baktı. Stu, kıza mendilini uzattı. Fran başını kaldırmadan, dalgınca teşekkür etti. Harold, ona kurabiye kavanozunu sadece kendisine isteyen küçük bir çocuğun domuza benzer boncuk gözleriyle tersçe baktı. Bir kızın kurabiye kavanozu olmadığını keşfettiğinde nasıl da şaşıracak, diye düşündü Stu.</p>

    <p>Gözyaşları yerini seyrek hıçkırıklara bırakınca Fran, “Harold ile size teşekkür borçluyuz sanırım,” dedi. “En azından bizi düş kırıklığıyla bitmeye mahkûm uzun bir yolculuktan kurtardınız.”</p>

    <p>“Yani ona inanıyor musun? Hemen inandın demek? Herif bir hikâye anlatıyor, sen de... yutuyorsun, öyle mi?”</p>

    <p>“Neden yalan söylesin Harold? Ne çıkarı olabilir?”</p>

    <p>“Aklından neler geçtiğini nereden bileyim?” diye sordu Harold haşince. “Cinayet olabilir. Belki de tecavüz.”</p>

    <p>“Ben tecavüze inanmam,” dedi Stu sakince. “Belki sen benim bilmediğim bir şey biliyorsundur.”</p>

    <p><em>“Kesin şunu,”</em> dedi Fran. “Harold, neden böyle korkunç davranıyorsun?”</p>

    <p><em>“Korkunç mu?”</em> diye bağırdı Harold. “Benim tek amacım seni korumak, bunun neresi <em>korkunç?</em>”</p>

    <p>“Bakın,” dedi Stu ve kolunu sıyırdı. Dirseğinin iç kısmında iğne izleri ve iyileşmeye yüz tutmuş bir morluk vardı. “Bana bir sürü madde enjekte eltiler.”</p>

    <p>“Uyuşturucu müptelası olmadığın ne malum?” dedi Harold.</p>

    <p>Stu cevap vermeden gömleğinin kolunu indirdi. Kız yüzündendi elbette. Çocuk, ona sahip olma fikrine alışmıştı. Eh, bazı kızlara sahip olunabilir, bazılarına olunamazdı. Bu kız, ikinci kategoriye giriyor gibi görünüyordu. Uzun boylu, güzel, taptazeydi. Koyu renk gözleri ve saçları, buğulu bir çaresizlik hissi veriyordu.</p>

    <p>“Peki şimdi ne yapacağız?” diye sordu Fran, Harold’ın son yorumunu duymazdan gelerek.</p>

    <p>“Bence yine de gidelim,” dedi Harold. Fran, ona kaşlarının arasında çizgi oluşturan ifadesiyle bakınca kararsızca ekledi. “Nasılsa bir yere gitmeyecek miyiz? Tamam, doğruyu söylüyor olabilir, ama tekrar kontrol etmekten zarar gelmez. Ondan sonra ne yapacağımıza karar veririz.”</p>

    <p>Fran, Stu’ya seni-incitmek-istemem-ama ifadesiyle baktı. Stu omuz silkti.</p>

    <p>“Tamam mı?” diye üsteledi Harold.</p>

    <p>“Fark etmez herhalde,” dedi Frannie. Tohuma kaçmış bir karahindiba koparıp üfledi.</p>

    <p>“Buraya gelirken yolda kimseye rastlamadınız mı?” diye sordu Stu.</p>

    <p>“Sağlıklı görünen bir köpek gördük ama insan yoktu.”</p>

    <p>“Ben de bir köpek gördüm.” Onlara Bateman ve Kojak’tan bahsetti. “Kıyıya doğru gidiyordum, ama kimseyi görmediğinizi söyleyince hevesim kırıldı.”</p>

    <p>“Üzgünüm,” dedi hiç de üzgün görünmeyen Harold. Ayağa kalktı. “Hazır mısın Fran?”</p>

    <p>Frannie, Stu’ya baktı, tereddüt etti, sonra ayağa kalktı. “Harika diyet makinesine dönüş. Bildiklerinizi bizimle paylaştığınız için teşekkürler Bay Redman. Haberler pek iç açıcı olmasa da.”</p>

    <p>“Bir saniye,” dedi Stu ayağa kalkarak. Doğru kişiler olup olmadıklarını düşünerek bir an duraksadı. Kız öyleydi, ama oğlan herkesten-nefret-ediyorum yaşındaydı, orası muhakkaktı. Ama seçim yapma lüksü var mıydı? Geride kaç kişi kalmıştı? Böyle bir lüksü olduğunu sanmıyordu.</p>

    <p>“Sanırım amacımız ortak, başka insanlar arıyoruz,” dedi. “Kabul ederseniz sizinle gelmek isterim.”</p>

    <p>“Olmaz,” dedi Harold anında.</p>

    <p>Fran tereddütle bir Harold’a bir Stu’ya baktı. “Belki biz...”</p>

    <p>“Boş ver. Ben olmaz diyorum.”</p>

    <p>“Söz hakkım yok mu?”</p>

    <p>“Neyin var senin? Herifin tek bir isteği var, görmüyor musun? Tanrım Fran!”</p>

    <p>“Bir sorunla karşılaşılırsa iki kişi yerine üç kişi olmak daha iyidir,” dedi Stu. “Bir kişiden daha iyi olacağı ise muhakkak.”</p>

    <p>“Olmaz dedim,” dedi Harold. Eli tabancasının kabzasına gitti.</p>

    <p>“Olur,” dedi Fran. “Bize katılırsanız mutlu oluruz Bay Redman.”</p>

    <p>Harold yüzünde öfke ve kırgınlıkla ona döndü. Kıza vuracağını sanan Stu bir an gerildi, ardından rahatladı. “Demek böyle düşünüyorsun? Benden kurtulmak için fırsat kolluyormuşsun meğer, anlaşıldı.” O kadar kızmıştı ki gözleri yaşlarla doldu ve bu, öfkesini daha da artırdı. “İstediğin buysa öyle olsun. Onunla git. Seninle işim bitti.” Sert adımlarla motosikletlerin park halinde durduğu yere doğru yürüdü.</p>

    <p>Frannie, Stu’ya acıyla baktı, ardından Harold’a döndü.</p>

    <p>“Bir dakika,” dedi Stu. “Burada kal lütfen.”</p>

    <p>“Onu incitmeyin,” dedi Fran. “Lütfen.”</p>

    <p>Stu, Honda’ya binmiş, çalıştırmaya çalışan Harold’a yaklaştı. Harold o sinirle fazla gaz vererek motoru boğmuştu. Stu bunun daha iyi olduğunu düşündü. Motosiklet onca gazla çalışmış olsaydı arka tekerleği üzerine kalkarak Harold’ı ağaca fırlatır, ardından da üzerine düşerdi.</p>

    <p>“Uzak dur!” diye öfkeyle bağırdı ona Harold ve eli tekrar tabancasına gitti. Stu, el kızartmaca oynuyorlarmışçasına elini onunkinin üstüne koydu. Diğer eliyle Harold’ın kolunu kavradı. Harold’ın gözleri irileşti. Stu, çocuğun tehlikeli olma sınırına yaklaştığını biliyordu. Tek derdi kızı kıskanması değildi, öyle düşünmek durumunu fazlasıyla basite indirgemek olurdu. İşin içinde kişisel itibarı ve üstlendiği koruyuculuk görevi de vardı. Koca göbeği, sivri burunlu çizmeleri, ukala konuşmalarıyla tüm bu olanlardan önce ne tür bir başarısızlık örneği olduğunu Tanrı bilirdi. Bu yeni imajının gerisinde hâlâ bir başarısızlık örneği olduğunun ve daima olacağının bilinci vardı. Yeni bir başlangıç diye bir şeyin söz konusu olmadığını içten içe biliyordu. Bateman’a da on iki yaşında bir çocuğa da aynı tepkiyi gösterecekti. Herhangi bir üçgende kendini daima en alt nokta olarak görecekti.</p>

    <p>“Harold,” dedi neredeyse kulağına fısıldayarak.</p>

    <p>“<em>Bırak</em> beni.” Ağır bedeni, gerginliği yüzünden hafiflemiş gibiydi; içinden akım geçen bir tel gibi titreşiyordu.</p>

    <p>“Harold, onunla yatıyor musun?”</p>

    <p>Harold bu soru üzerine irkildi ve Stu, yatmadıklarını anladı.</p>

    <p>“Seni hiç ilgilendirmez!”</p>

    <p>“Doğru. Ama bazı gerçekleri görmek lazım. O bana ait değil Harold. Kendine ait. Onu elinden almaya çalışmayacağım. Bu kadar açık konuştuğum için kusuruma bakma, ama nerede durduğumuzu bilmemiz herkes için en iyisi. Şu an iki artı biriz, gidersen yine iki ve bir olacağız. Kimsenin bir kazancı olmayacak.”</p>

    <p>Harold bir şey söylemedi, ama eli artık titremiyordu.</p>

    <p>“Elimden geldiğince açık ve net konuşacağım,” diye devam etti Stu. Harold’ın kulağına doğru (kulağının içi pislikle dolmuştu) son derece sakin bir sesle konuşarak. “Bir erkeğin kadınların ırzına geçmek gibi bir ihtiyacı olmadığını ikimiz de biliyoruz. Ne yapacağını bildiği sürece buna gerek duymaz.”</p>

    <p>“Bu...” Harold dudaklarını yaladı ve yolun karşısında, elleriyle dirseklerini kavramış, kollarını göğsünün altında birleştirmiş, endişeyle onları beklemekte olan Fran’e baktı. “Bu iğrenç.”</p>

    <p>“Eh, belki öyle, belki değil, ama bir adam onu yatağında istemeyen bir kadının yanındaysa o adamın başka bir seçeneği vardır. Ben her seferinde elimi kullanıyorum. Hâlâ kendi rızasıyla yanında olduğuna göre sanırım sen de aynı yönteme başvuruyorsun. Seni panayırda folk dansı sırasında zorla partnerinden ayıran bir kabadayı olmaya niyetim yok.”</p>

    <p>Harold’ın tabancanın kabzasındaki eli gevşedi. Stu’ya baktı. “Ciddi misin? Ben... söylemeyeceğine söz verir misin?”</p>

    <p>Stu başını salladı.</p>

    <p>“Onu seviyorum,” dedi Harold boğuk bir sesle. “O beni sevmiyor, biliyorum, ama dediğin gibi açık açık konuşuyorum.”</p>

    <p>“En iyisi bu. Aranıza girmeye niyetim yok. Sadece size katılmak istiyorum.”</p>

    <p>Harold hemen sordu. “Söz mü?”</p>

    <p>“Söz.”</p>

    <p>“Pekâlâ.”</p>

    <p>Honda’nın üstünden indi ve Stu ile birlikte Fran’e doğru yürüdüler.</p>

    <p>“Bizimle gelebilir,” dedi Harold. “Ve...” Stu’ya baktı ve zorlanarak da olsa devam etti. “Kabalık ettiğim için özür dilerim.”</p>

    <p>“Yaşasın!” dedi Fran el çırparak. “Bu sorun çözüldüğüne göre, nereye gidiyoruz?”</p>

    <p>Fran ve Harold’ın gitmekte olduğu yönde, yani batıya doğru ilerlemeye karar verdiler. Stu, karanlık çökmeden Woodsville’e varabilirlerse Glen Bateman’ın onları misafir etmekten mutluluk duyacağını söyledi... belki sabah onlarla birlikle yola çıkmaya bile karar verebilirdi (Harold bunun üzerine yine somurtmaya başladı). Stu, Fran’in Honda’sını kullandı. Frannie ise Harold’ın arkasında yolculuk ediyordu. Öğle yemeği için Twin Mountain’de durdular ve birbirlerini tanıma yolculuğunun ilk adımlarını temkinle atmaya başladılar. Aksanları Stu’ya komik geliyordu. a’ları yayarak söylüyorlardı, r’leri ya vurgulamıyorlar ya da değiştiriyorlardı. Herhalde onlarda onun konuşmasını komik buluyor olmalıydılar. Belki daha bile fazla.</p>

    <p>Bomboş bir salonda yemeklerini yediler. Stu bakışlarının sıkça Fran’in yüzüne, hayat dolu gözlerine, küçük ama kararlı çenesine, duygularındaki değişime bağlı olarak kaşlarının arasında oluşan ince çizgiye kaydığını fark etti. Konuşması, görünüşü, hatta saçlarının şakaklarından geriye gidişi bile çok hoşuna gitmişti. Onu istediğini fark etmeye başlamıştı.</p>
  </div>
</body>
</html>
