<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">21. Bölüm</h2>

    <p>Stu Redman korkuyordu. Stovington, Vermont’taki yeni odasının parmaklıklı penceresinden dışarı baktı ve aşağıda kalan küçük kasabaya, minyatür benzin istasyonu tabelalarına, şekilsiz değirmene, anacaddeye, ırmağa, otoyol gişelerine ve onların ötesinde, New England’ın batısında uzanan granit Green Dağları’na baktı.</p>

    <p>Korkuyordu, çünkü burası bir hastane odasından daha çok hapishane hücresine benziyordu. Korkuyordu, çünkü Denninger gitmişti. Çılgın sirk Atlanta’dan buraya taşındığından beri Denninger’ı görmemişti. Deitz de gitmişti. Stu, Deitz ve Denninger’ın hastalanmış, hatta belki ölmüş olabileceğini düşünüyordu.</p>

    <p>Biri bir hata yapmıştı. Ya buydu ya da Charles D. Campion’un Arnette’e getirdiği hastalık, sanılandan çok daha bulaşıcıydı. Her nasıl olmuşsa Atlanta Salgın Merkezi’nin güvenliğinde bir gedik açılmıştı. Stu şimdi merkezdeki herkesin ölümcül grip veya süpergrip dedikleri hastalığı birinci elden araştırma fırsatına sahip olduğunu düşündü.</p>

    <p>Hâlâ burada Stu üzerinde testler yapıyorlardı, ama düzensizlerdi. Program sürekli aksıyordu. İçinden bir his birilerinin test sonuçlarına üstünkörü bakıp, başını iki yana salladıktan sonra çöpe fırlattığını düşünüyordu.</p>

    <p>Ama en kötüsü bu değildi. En kötüsü silahlardı. Kan, tükürük veya idrar örneği almak için gelen hemşirelerin yanında artık hep beyaz koruyucu kostümler giymiş, bir torbada tabanca taşıyan askerler oluyordu. Torba, askerin sağ eldiveninin bilek kısmına bağlıydı. Tabancalar, ordu malı 45’liklerdi ve Stu, Deitz’e yaptığı numarayı tekrarlamaya kalkarsa torbadaki silahın tereddütsüzce ateşleneceğini ve onu öbür dünyaya postalayacağını biliyordu.</p>

    <p>Bu gelişmeler artık gözden çıkarılabilir olduğunu gösteriyordu. Kilit altında olmak kötüydü. Hem kilit altında, hem de gözden çıkarılabilir olmak... çok kötüydü.</p>

    <p>Artık akşam altı haberlerini gözünü kırpmadan izliyordu. Hindistan’daki darbe girişimini düzenleyen adam vurulmuştu. Polis hâlâ önceki gün Laramie, Wyoming’deki elektrik santralini havaya uçuran kişiyi ya da kişileri bulmaya çalışıyordu. Anayasa Mahkemesi, bilinen homoseksüellerin devlet memurluğu görevlerine son verilemeyeceğine karar vermişti. Ve ilk kez, başka şeylerden fısıltıyla bahsedilmişti.</p>

    <p>Arkansas’taki Miller kasabasının AEC<a href="../Text/Section0108.xhtml#Footnote0008" id="Backlink0008"><sup>[8]</sup></a> görevlileri reaktörde bir çöküşün söz konusu olamayacağını belirtmişti. Teksas sınırının yaklaşık elli kilometre ötesindeki küçük Fouke kasabasındaki nükleer santral, soğutma sistemini kontrol eden ekipmandaki küçük çaplı arızalar yüzünden tam kapasite çalışmıyordu, ama alarm vermeyi gerektirecek bir durum söz konusu değildi. O bölgedeki askerler sadece önlem amacıyla oradaydı. Stu santralde ciddi bir sorun olsa ordunun ne yapabileceğini düşündü. Ona göre Arkansas’taki askerlerin orada bulunuş sebebi başkaydı. Fouke, Arnette’e çok yakındı.</p>

    <p>Bir başka haberde, Doğu Yakası’nda küçük çapta bir grip salgını olduğu, çok genç ve çok yaşlılar dışında endişelenmeyi gerektirecek bir durum olmadığı belirtiliyordu. New York’tan yorgun bir doktor, Brooklyn’deki Mercy Hastanesi’nin koridorunda röportaj vermişti. Doktor gribin inatçı olduğunu söyleyerek izleyicileri dikkatli olmaları konusunda uyarıyordu. Sonra aniden başka bir şey söylemeye başladı, ama ses kesildi ve sadece dudaklarının kıpırdadığı görüldü. Ekranda yine stüdyodaki haber spikerinin görüntüsü belirdi. “Bu son grip salgınından sonra New York’ta ölümler olduğu bildirildi, ama çevre kirliliği ve hatta belki AIDS virüsü gibi unsurların bu ölümlerde büyük ölçüde etken olduğu söyleniyor. Hükümet sağlık yetkilileri bunun daha tehlikeli olan Swine değil, Rus gribi olduğunu vurguluyor. Bu arada doktorlar her zamanki tavsiyelerde bulunuyor. Yatakta istirahat edin, bol sıvı alın ve ateşiniz çıkarsa aspirin için.”</p>

    <p>Spiker güven verircesine gülümsedi... ve kameranın görüş alanı dışında biri hapşırdı.</p>

    <p>Güneş artık ufka değiyor, yakında kırmızıya, ardından soluk turuncuya dönüşecek altın rengi ışıltılar saçıyordu. Geceler en kötüsüydü. Onu ülkenin hiç tanımadığı bir köşesine getirmişlerdi ve geceleri her nasılsa daha yabancı görünüyordu. Yaz mevsiminin bu ilk günlerinde penceresinden görebildiği yeşil alanlar ürkütücü derecede fazlaydı. Hiç arkadaşı yoktu; bildiği kadarıyla birlikte Braintree’den Atlanta’ya uçtuğu arkadaşlarının tümü ölmüştü. Etrafı, kanını tabancalar eşliğinde alan robotumsa insanlarla sarılmıştı. Kendini hâlâ iyi hissetmesine ve artık hastalığı kapmayacağına inanmaya başlamasına rağmen hayatı için endişelenmeye başlamıştı.</p>

    <p>Derin düşüncelere dalarak oradan kaçış yolları aramaya başladı.</p>
  </div>
</body>
</html>
