<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">51. Bölüm</h2>

    <p>Ralph’in 18 Ağustos tarihli toplantıyı duyuran el ilanları Boulder’ın her noktasına ulaştı. Büyük çoğunluğu Organizasyon Komitesi’ndeki isimlerin iyi ve kötü yönleri üzerine olan heyecanlı konuşmalar oluyordu.</p>

    <p>Abagail Ana henüz güneşin son ışıkları kaybolmadan bitkin bir halde yatağına yattı. Bütün gün insanlar ardı arkası kesilmeksizin ziyaretine gelmiş ve son gelişmelere dair fikrini sormuşlardı. Onlara komite üyelerinin çoğundan gayet memnun olduğunu söylemişti. İnsanlar ona bu toplantıda daha büyük ve kalıcı bir kurul oluşturulduğu takdirde onun bir parçası olup olmayacağını da sormuşlardı. Onlara böyle bir görevin kendisi için yorucu ve yıpratıcı olacağını, ama böyle bir kurul oluşturulursa onlara yardımcı olmak için elinden geleni yapacağını da söylemişti. Yardımına ihtiyaç duyarlarsa elbette. Ona yardımını istemeyecek olanların sonunun pek hayırlı olmayacağını, yardımına mutlaka ihtiyaç duyacaklarını defalarca söylemişlerdi. Abagail Ana yatağa yorgun ama tatmin olmuş bir halde girmişti.</p>

    <p>O gece Nick Andros da yatarken aynı hisleri taşıyordu. Özgür Bölge ahalisi bir günde, elle çalışan bir teksir makinesiyle basılmış bir ilan sayesinde şaşkın bir grup mülteciden potansiyel seçmenlere dönüşmüştü. Hoşlarına gitmişti. Uzun süreli bir düşüşün ardından nihayet ayaklarını basabilecekleri sağlam bir zemin bulmuşlardı.</p>

    <p>Ralph o gün öğleden sonra onu elektrik santraline götürmüştü. O, Stu ve Ralph, bir sonraki gün Stu ve Frannie’nin evinde bir ön toplantı yapmaya karar vermişlerdi. Böylece yedisi, insanları dinlemek için iki tam güne sahip olacaktı.</p>

    <p>Nick gülümseyerek ellerini işe yaramaz kulaklarına götürdü.</p>

    <p>“Dudak okumak daha iyi,” demişti Stu. “Biliyor musun Nick, şu bozuk makineleri çalıştırabileceğimize inanmaya başladım. Şu Brad Kitchner gerçekten çalışkan bir herif. Onun gibi on adamımız olsaydı bu kasabadaki her şey 1 Eylül’de mükemmel bir şekilde işliyor olurdu.”</p>

    <p>Nick başparmağıyla işaretparmağını birleştirerek ona göstermiş ve birlikte içeri girmişlerdi.</p>

    <p class="paragraf">Larry Underwood ve Leo Rockway, Arapahoe Sokağı’ndan batıya, Harold’ın evine doğru yürüyordu. Larry’nin ülkeyi bir uçtan diğerine geçerken yanından hiç ayırmadığı sırt çantası yine omzundaydı, ama bu kez içinde sadece şarap şişesi ve altı Payday vardı.</p>

    <p>Lucy iki çekme aracı bulmuş olan bir grupla birlikteydi. Boulder caddelerini ve sokaklarını yolda kalmış araçlardan yavaş yavaş temizliyorlardı. Sorun, bunun düzensiz bir iş olmasıydı. Birkaç kişinin bir araya gelip canları istediği sürece devam ettiği keyfi bir işti. Bunları düşünürken Larry’nin gözü telefon direklerinden birine yapıştırılmış ilana ilişti: BÜYÜK TOPLANTI. Belki bu toplantı sorulara cevap olurdu. İnsanlar çalışmak istiyordu, tek gereken birilerinin onları koordine ederek ne yapmaları gerektiğini söylemesiydi. Larry, insanların çoğunun o yaz başlarına gelen felaketin izlerini temizlemek istediğini düşünüyordu. Tıpkı bir kara tahtanın üzerindeki küfürleri silip temizlemek gibi. Belki Amerika’yı baştan başa temizleyemeyiz, ama doğa ana yardım ederse Boulder’ı kar düşmeden önce eski haline getirebiliriz.</p>

    <p>Bir şangırtı duyunca dönüp baktı. Leo birinin bahçesinden aldığı iri bir taşla eski bir Ford’un arka camını kırmıştı. Arka tamponundaki çıkartmanın üstünde KIÇINI KALDIR GEÇİTTEN GEÇ - COLD CREEK KANYONU yazıyordu.</p>

    <p>“Yapma Joe.”</p>

    <p>“Benim adım Leo.”</p>

    <p>“Leo,” diye düzeltti Larry. “Yapma.”</p>

    <p>“Niye?” diye sordu Leo lakayıt bir şekilde ve Larry tatmin edici bir cevap bulabilmek için uzun süre düşünmek zorunda kaldı.</p>

    <p>“Çünkü çirkin bir gürültü oluyor,” dedi sonunda.</p>

    <p>“Hı. Tamam.”</p>

    <p>Yürümeye devam ettiler. Larry ellerini ceplerine soktu. Leo da aynısını yaptı. Larry bir bira kutusuna tekme attı. Leo da bir taşı tekmelemek için yolunu değiştirdi. Larry ıslık çalmaya başladı. Leo üflemeyle karışık boğuk bir ses çıkararak ona eşlik etti. Larry uzanıp çocuğun saçlarını karıştırınca Leo o garip, çekik gözleriyle ona baktı ve sırıttı. Bunun üzerine Larry, <em>Tanrım, ona âşık oluyorum,</em> diye düşündü.</p>

    <p>Frannie’nin bahsettiği parka geldiler. Hemen karşısında, beyaz panjurla yeşil bir ev vardı. Ön kapıya giden beton yolun üstünde tuğla dolu bir el arabası duruyordu. Hemen yanında, içinde sadece su katılarak hazırlanan o kendi-işini-kendin-yap harçlarından bulunan bir çöp kapağı vardı. Üstü çıplak, geniş omuzlu biri, bunların yanında sırtı yola dönük şekilde çömelmişti. Kötü bir güneş yanığının belirtisi olarak soyulan cildi, leke leke olmuştu. Bir elinde bir mala vardı. Bir çiçek tarhının etrafına alçak, eğimli bir duvar örüyordu.</p>

    <p>Larry’nin aklına Fran’in söyledikleri geldi: <em>O değişti! Nasıl veya neden olduğunu bilmiyorum, hatta bazen iyi yönde değişmiş olabileceğini düşünüyorum... ama gerçekten bilmiyorum. Ve bazen çok korkuyorum.</em></p>

    <p>Ardından bir adım attı ve günler süren yolculukları boyunca sıkça hayal ettiği gibi sordu. “Harold Lauder, değil mi?”</p>

    <p>Harold şaşkınca irkildi, sonra bir elinde harç damlayan mala, diğerinde tuğlayla bir silah gibi yarı doğrulmuş halde döndü. Larry gözünün ucuyla Leo’nun büzülerek bir adım gerilediğini görür gibi oldu. İlk düşüncesi, Harold’ın hayalinden çok farklı göründüğü oldu. İkinci düşüncesiyse malaya dairdi: <em>Tanrım, o elindekiyle bana saldırmayacak değil mi?</em> Harold’ın yüzünde sert bir ifade vardı. Gözlerini kısmış, kaşlarını çatmıştı. Saçları, terli alnına düşmüştü. Sımsıkı birbirine yapıştırdığı dudakları bembeyaz kesilmişti.</p>

    <p>Ardından öyle ani ve büyük bir değişim gerçekleşti ki Larry az önce çiçek tarhını çevreleyen bir duvar örmek yerine malayla adam öldürüp betona gömmeye niyetlenen bir adama ait olabilecek o sert ve acımasız yüzü görüp görmediğinden emin olamadı.</p>

    <p>Gülümsedi ve geniş, zararsız gülümsemesi yanaklarında derin gamzeler oluşturdu. Gözlerindeki sert bakış kayboldu (şişe yeşili gözleri öyle candan bakıyordu ki Larry içlerinde acımasızlık barınabileceğinden şüphe duydu). Elindeki malayı harca sapladı, ellerini kot pantolonunu sildi ve tokalaşmak için Larry’ye yaklaştı. <em>Tanrım, daha bir çocuk sayılır,</em> diye düşündü Larry. <em>Benden genç. On sekizinden fazlaysa son doğum günü pastasındaki bütün mumları yerim.</em></p>

    <p>“Tanıştığımızı sanmıyorum,” dedi Harold el sıkışırlarken sırıtarak. Kavrayışı sağlamdı. Larry’nin eli üç kez yukarı aşağı sallandıktan sonra serbest kaldı. Larry’nin aklına başkanlık seçimleri öncesinde George Bush ile tokalaşması geldi. Yıllar önce annesinin önerisiyle katıldığı bir miting sırasındaydı. Sinemaya gidecek paran yoksa hayvanat bahçesine git; hayvanat bahçesine gidecek paran yoksa bir siyasetçiyi izlemeye git, demişti.</p>

    <p>Ama Harold’ın gülümsemesi bulaşıcıydı. Larry de sırıttı. Çocuk olsun olmasın, politikacılar gibi el sıksın sıkmasın gülümsemesi ona çok içten görünmüştü ve onca çikolata ambalajından sonra Harold Lauder kanlı canlı karşısındaydı işte.</p>

    <p>“Hayır, tanışmıyoruz,” dedi Larry. “Ama ben, seni tanıyor gibiyim.”</p>

    <p>“Öyle mi?” dedi Harold gülümsemesi genişleyerek. Larry biraz daha genişlerse ağzının iki ucunun kafasının gerisinde birleşeceğini ve başının üst bölümünün yere düşeceğini düşündü.</p>

    <p>“Maine’den buraya kadar seni takip ettik,” dedi Larry.</p>

    <p>“Gerçekten mi! Ciddi misin?”</p>

    <p>“Ciddiyim.” Çantasını omzundan indirdi. “Sana bir şeyler getirdim.” Bordeaux şişesini çıkarıp Harold’a verdi.</p>

    <p>“Hiç gerek yoktu, zahmet etmişsin,” dedi Harold şişeye şaşkınca bakarak. “Bin dokuz yüz kırk yedi mi?”</p>

    <p>“İyi bir yıl,” dedi Larry. “Bir de bunlar var.”</p>

    <p>Payday çikolataları çantadan çıkarıp onları da Harold’a verdi. Biri parmaklarının arasından kayıp çimlerin üstüne düştü. Harold almak için eğildiği sırada Larry bir anlığına yüzünde daha önce gördüğü ifadeyi yakaladı.</p>

    <p>Sonra Harold gülümseyerek doğruldu. “Nereden bildin?”</p>

    <p>“Bıraktığın mesajları... ve çikolata kâğıtlarını takip ettim.”</p>

    <p>“Vay anasını. İçeri gelin. Babamın severek dediği gibi, biraz çene çalalım. Çocuk bir kola içmek ister mi?”</p>

    <p>“Elbette. İstersin, değil mi, Le...”</p>

    <p>Bakındı ama Leo artık yanında değildi. Kaldırıma geri dönmüş, son derece ilginç bulmuş gibi yerdeki çatlakları inceliyordu.</p>

    <p>“Hey, Leo! Kola ister misin?”</p>

    <p>Leo, Larry’nin duyamadığı bir şeyler mırıldandı.</p>

    <p>“Yüksek sesle söyle!” dedi sinirlenerek. “Tanrı sana niye ses verdi sanıyorsun? Kola ister misin diye sordum.”</p>

    <p>“Gidip Nadine annem gelmiş mi diye bakacağım,” dedi Leo güçlükle duyulan bir sesle.</p>

    <p>“Nereden çıktı şimdi bu? Daha yeni geldik!”</p>

    <p>“Geri dönmek istiyorum!” dedi Leo başını kaldırımdan kaldırarak. Güneş ışığı gözlerinden fazla güçlü yansıyınca Larry, <em>neler oluyor yahu,</em> diye düşündü. <em>Neredeyse ağlayacak.</em></p>

    <p>“Bir saniye,” dedi Harold’a.</p>

    <p>“Tabii,” dedi Harold sırıtarak. “Çocuklar bazen çekingen oluyor. Ben de öyleydim.”</p>

    <p>Larry, Leo’nun yanına gitti ve gözleri aynı hizaya gelecek şekilde eğildi. “Neyin var ufaklık?”</p>

    <p>“Dönmek istiyorum, hepsi bu,” dedi Leo gözlerini kaçırarak. “Nadine annemi istiyorum.”</p>

    <p>“Eh, sen...” Çaresizce duraksadı.</p>

    <p>“Gitmek istiyorum.” Kısaca Larry’ye baktı. Ardından bakışları onun omzu üzerinden bahçesinin ortasında dikilmekte olan Harold’a kaydı. Sonra tekrar kaldırıma baktı. “Lütfen.”</p>

    <p>“Harold’dan hoşlanmadın mı?”</p>

    <p>“Bilmiyorum... Fena biri değil gibi... Sadece geri dönmek istiyorum.”</p>

    <p>Larry içini çekti. “Yolu bulabilecek misin?”</p>

    <p>“Tabii.”</p>

    <p>“Tamam. Ama gelip bizimle bir kola içmeni çok isterdim gerçekten. Harold’la tanışmayı uzun zamandır istiyordum. Biliyorsun değil mi?”</p>

    <p>“E... evet...”</p>

    <p>“Hem birlikte geri dönerdik.”</p>

    <p>“O eve girmem,” diye tısladı Leo ve birdenbire tekrar o vahşi bakışlı Joe oluverdi.</p>

    <p>“Pekâlâ,” dedi Larry hemen. Doğruldu. “Doğruca eve git. Sonra kontrol edeceğim. Ve caddeden uzak dur.”</p>

    <p>“Tamam.” Aniden yine tıslar gibi fısıldadı. “Sen de benimle gelsene. Hemen gidelim. Lütfen Larry. Ne olur!”</p>

    <p>“Of, Leo, ne...”</p>

    <p>“Tamam boş ver,” dedi Leo. Ve Larry’nin başka bir şey söylemesine fırsat vermeden hızla uzaklaştı. Larry gözden kaybolana dek çocuğun arkasından baktı. Sonra kaşları çatılmış, düşünceli bir halde Harold’a döndü.</p>

    <p>“Sorun değil,” dedi Harold. “Çocukların sağı solu belli olmaz.”</p>

    <p>“Orası kesin. Ama onu mazur görmek lazım. Başından çok şey geçti.”</p>

    <p>“Eminim öyledir,” dedi Harold ve Larry bir an için ona güvensizlik duydu. Harold’ın daha önce hiç görmediği çocuğa sempatisini yumurta tozu gibi suni bulmuştu.</p>

    <p>“Hadi içeri girelim,” dedi Harold. “Biliyor musun, ilk misafirim sensin. Frannie ve Stu birkaç kere uğradı, ama onlar sayılmaz.” Sırıtışı hüzünlü bir gülümsemeye döndü ve Larry aniden onun için üzüldü, çünkü sonuçta küçük bir çocuk sayılırdı. Yapayalnızdı ve kimseye yararı dokunmamış bencil Larry gelmiş onu yargılıyordu. Bu haksızlıktı. Bu kadar güvensiz olmayı kesmeliydi.</p>

    <p>“Memnuniyetle,” dedi.</p>

    <p>Oturma odası küçük ama konforluydu. “Fırsatım olduğunda yeni mobilyalar alacağım,” dedi Harold. “Modern mobilyalar. Krom ve deri. Reklamda dediği gibi, ‘Siktir et bütçeyi, MasterCard’ım var.’”</p>

    <p>Larry içten bir kahkaha patlattı.</p>

    <p>“Aşağıda güzel kadehler vardı, gidip alayım. Senin için bir sakıncası yoksa çikolataları yemeyeceğim. Tatlıyı kestim, kilo vermeye çalışıyorum da. Ama şarabı mutlaka açmalıyız, bu özel bir an. Ta Maine’den buraya bizim peşimizden gelmişsiniz. Bıraktığım mesajları takip etmişsiniz, hikâyeni dinlemek için sabırsızlanıyorum. Ben kadehleri alıp gelene kadar otur, keyfine bak. Yeşil koltuk diğerlerine göre daha rahattır.”</p>

    <p>Larry’nin kafasından son bir şüpheci düşünce geçti: <em>Konuşması bile bir politikacı gibi. Akıcı ve seri.</em></p>

    <p>Harold odadan çıkınca yeşil koltuğa oturdu. Bir kapının açıldığını ve Harold’ın basamaklardan indiğini duydu. Etrafına bakındı. Eh, dünyanın en güzel oturma odalarından biri olmadığı muhakkaktı, ama şık bir halı ve modern mobilyalarla hiç fena olmayabilirdi. En çekici tarafı taş şömine ve bacaydı. Özenle yapılmış ve çok iyi bir iş çıkarılmıştı. Ama bir taş gevşemişti. Sanki yerinden çıkarılıp dikkatsizce geri konmuştu. Onu öylece bırakmak, yapboz bulmacanın bir parçasını eksik bırakmak veya bir çerçevenin eğik durmasına izin vermek gibiydi.</p>

    <p>Ayağa kalkarak taşı çıkardı. Harold hâlâ aşağıda kadehleri arıyordu. Tam taşı yerine koyacaktı ki boşlukta bir defter olduğunu gördü. Kapağına taşların tozları dökülmüştü, ama yaldızlı başlığı okunabiliyordu: DEFTERİKEBİR.</p>

    <p>Sanki etrafı özellikle karıştırıyormuş gibi hafifçe utanarak taşı yerine koydu. Tam o sırada Harold’ın basamakları tırmandığını duydu. Taş bu kez yerine tam oturmuştu. Harold elinde balon kadehlerle içeri girdiği sırada Larry yeşil koltuğa yerleşmişti bile.</p>

    <p>“Aşağıdaki lavaboda çalkaladım,” dedi Harold. “Toz içinde kalmışlardı.”</p>

    <p>“Gayet iyi görünüyorlar,” dedi Larry. “Şarabın bozulup bozulmadığından emin değilim. Sirke içersek kusuruma bakma.”</p>

    <p>“Risk olmazsa kazanç da olmaz,” dedi Harold sırıtarak.</p>

    <p>Bu sırıtış Larry’yi huzursuz etti ve aklına mavi kaplı defter geldi, Harold’a mı yoksa evin eski sahibine mi aitti? Harold’a aitse içinde neler yazıyor olabilirdi?</p>

    <p class="paragraf">Şarabı açıp son derece lezzetli olduğunu görünce memnun oldular. Yarım saat sonra çakırkeyif olmuşlardı, Harold biraz daha fazla. Yüzündeki gülümseme azalmamış, daha da genişlemişti.</p>

    <p>Dili şarapla biraz çözülmüş olan Larry, “Şu ilanlar,” dedi. “On sekizindeki büyük toplantı. Nasıl oldu da komitede yer almadın Harold? Senin gibi birinin orada görev almamasına şaşırdım doğrusu.”</p>

    <p>Harold’ın mutlu gülümsemesi daha da genişledi. “Eh, çok gencim. Galiba yeterli tecrübeye sahip olmadığımı düşündüler.”</p>

    <p>“Bence yazık olmuş.” Ama sahiden öyle mi düşünüyordu? Sırıtış. Kısa bir an için tanık olduğu o sert ifade. Karanlık bakışlar. Öyle mi düşünüyordu? Bilmiyordu.</p>

    <p>“Gelecekte neler olacağını kim bilir?” dedi Harold sırıtarak. “Her köpeğin günü gelir.”</p>

    <p class="paragraf">Larry oradan saat beş civarında ayrıldı. Harold’la dostça ayrılmışlardı; Harold elini sıkmış, gülümsemiş ve sık sık uğramasını söylemişti. Ama içinden bir ses, bir daha hiç gitmese de Harold’ın umurumda olmayacağını söylüyordu.</p>

    <p>Kaldırıma varınca el sallamak üzere döndü, ama Harold içeri girmişti bile. Kapı kapalıydı. Evin içi çok serindi, çünkü perdeler kapalıydı. İçerideyken bu çok normal görünmüştü, ama dışarıdan bakarken oranın, Boulder’da perdelerinin çekili olduğunu gördüğü tek ev olduğunu fark etti. Elbette Boulder’da perdeleri örtülü pek çok ev vardı. Ama onlar ölülerin evleriydi. Hastalandıklarında perdelerini dış dünyaya kapamışlardı. Perdelerini çekmiş ve öleceğini hisseden hayvanların yaptığı gibi kendi özel köşelerinde dünyaya gözlerini yummuşlardı. Yaşayanlar ise ölülerin bu tercihlerini hissetmişçesine bütün panjurları ve perdeleri açmıştı.</p>

    <p>Şarap yüzünden başında hafif bir ağrı vardı ve kendi kendine, içindeki soğukluğun sebebinin bu olduğunu söyledi. Kaliteli bir şarabı misket şarabı gibi mideye yuvarlamanın cezası buydu işte. Ama sebebin bu olmadığını biliyordu. Yolun bir aşağısına bir yukarısına baktı ve, <em>algıda seçicilik için Tanrıya şükürler olsun,</em> diye düşündü. <em>Yoksa hayatlarımız bir Lovecraft hikâyesi gibi olurdu.</em></p>

    <p>Düşünceleri karıştı. Birdenbire Harold’ın perdelerin arasından gizlice onu gözetlediğine inanmaya başladı. Parmaklarını Larry’yi boğazlar gibi kapatıp açıyor, dudakları nefretle büzülmüş, gözleri kısılmış halde onu izliyor hissi çok kuvvetliydi... <em>Her köpeğin günü gelir.</em> Aynı anda aklına Bennington’da geçirdiği gece geldi. Birinin orada olduğuna dair o korkunç hisle uyanmış... sonra batıya doğru ilerleyerek uzaklaşan topuk sesleri duymuştu. (Yoksa sadece bir rüya mıydı?)</p>

    <p><em>Kes şunu. Kendi kendini korkutmayı bırak.</em></p>

    <p><em>Tanrım, keşke ölüleri düşünmeseydim. Çekilmiş perdeler ve kapak panjurların gerisindeki ölüler. Karanlıktaki ölüler. Tıpkı bir tünel gibi karanlık. Tıpkı Lincoln Tüneli gibi. Tanrım ya hepsi ayaklandıysa, etrafta dolaşmaya başladılarsa, of, kes şunu...</em></p>

    <p>Aniden aklına küçükken annesiyle Bronx Hayvanat Bahçesi’ne gittikleri gün geldi. Maymunların kafesine gidince hayvanların kokusu fiziksel bir varlık, sıkılmış bir yumruk gibi burnuna çarpmıştı. Oradan kaçma amacıyla dönmüş, ama annesi onu yakalayıp durdurmuştu.</p>

    <p><em>Normal bir şekilde nefes almaya devam et yeter Larry,</em> demişti. <em>Beş dakika sonra bu iğrenç kokuyu almayacaksın.</em></p>

    <p>Ona inanmamış ama yine de kusmamak için mücadele ederek (yedi yaşındayken bile kusmak en nefret ettiği şeyler arasındaydı) kalmıştı ve sonuçta annesinin haklı olduğu ortaya çıkmıştı. Saatine bir dahaki bakışında yarım saattir maymunların bölümünde olduğunu görmüş ve yeni gelenlerin neden hemen burnunu tıkadığına bir anlam verememişti. Bunu annesine söyleyince Alice Underwood gülmüştü.</p>

    <p><em>Gerçekten kötü kokuyor. Ama sana gelmiyor.</em></p>

    <p><em>Nasıl oluyor anne?</em></p>

    <p><em>Bilmiyorum. Herkes yapabilir. Şimdi kendi kendine, “Maymun kafesinin GERÇEK kokusunu şimdi alacağım,” de ve derin bir nefes al.</em></p>

    <p>Öyle yapmış ve kokuyu tekrar hissetmişti. İlk girişinde olduğundan daha kötüydü. Midesindekileri zorlukla içinde tutarak kapıya ve temiz havaya koşmuştu.</p>

    <p><em>Algıda seçicilik,</em> diye düşündü. <em>Ve annem ismini bilmese de varlığının farkındaydı.</em> Bu düşünce zihninde tamamlanmıştı ki annesinin sesini tekrar duyar gibi oldu: <em>“Boulder’ın GERÇEK kokusunu şimdi alacağım,” de.</em> Ve birdenbire hissetti, kokuyu alıyordu. Bütün kapalı kapıların, örtülü panjurların, çekili perdelerin gerisinden gelen ölüm kokusunu hissediyordu. Neredeyse tamamen boşalmış olan bu kasabada bile çürüme mevcuttu.</p>

    <p>Koşmaya başlamadı, ama adımlarını hızlandırdı. Her yere sinmiş olan ama herkesin hissetmemeyi seçtiği kokuyu alarak yürüdü. Ölüm her yere, her düşünceye sinmişti ve insanlar sevişirken bile perdeleri örtmez olmuştu, çünkü hâlâ hayatta olanlar dış dünyayı görmek istiyordu.</p>

    <p>Midesindekiler çıkmak istiyordu. Bu sefer hayvanat bahçesinde olduğu gibi sosisli sandviç ve vişneli turta değil, şarap ve Payday çikolatalar... Burası, kaçabileceği bir maymun kafesi değildi. Üzerinde hiç kimsenin yaşamadığı bir adaya gitmediği sürece elbette. Kusmaktan hâlâ çok nefret ediyor olsa da galiba bu sefer...</p>

    <p>“Larry? İyi misin?”</p>

    <p>O kadar afallamıştı ki boğazından cırtlak bir ses çıktı ve olduğu yerde zıpladı. Leo’ydu. Harold’ın evinden yaklaşık üç sokak ileride, kaldırımın kenarında oturmuş, elindeki pinpon topuyla oynuyordu.</p>

    <p>“Burada ne arıyorsun?” diye sordu Larry. Kalp atışları yavaş yavaş normale dönüyordu.</p>

    <p>“Eve seninle yürümek istiyordum,” dedi Leo. “Ama o herifin evine girmek istemedim.”</p>

    <p>“Neden?” diye sordu Larry, Leo’nun yanına, kaldırıma otururken.</p>

    <p>Leo omuz silkerek bakışlarını pinpon topuna çevirdi. Topu yerde zıplattıkça <em>tok tok</em> sesler çıkıyordu.</p>

    <p>“Bilmiyorum.”</p>

    <p>“Leo?”</p>

    <p>“Ne?”</p>

    <p>“Bu benim için çok önemli. Çünkü Harold’dan hoşlandım... aynı zamanda hoşlanmadım. Çelişkili hisler içindeyim. Sen hiçbirine karşı böyle zıt duygular hissettin mi?”</p>

    <p>“Ona karşı tek bir hissim var.” <em>Tok! Tok!</em></p>

    <p>“Nedir?”</p>

    <p>“Korku,” diye ifade etti Leo basitçe. “Artık eve gidip Nadine annemi ve Lucy annemi görebilir miyiz?”</p>

    <p>“Elbette.”</p>

    <p>Arapahoe üzerinde bir süre konuşmadan yürüdüler. Leo hâlâ pinpon topunu yerde zıplatıp ustaca yakalıyordu.</p>

    <p>“O kadar beklemek zorunda kaldığın için üzgünüm,” dedi Larry.</p>

    <p>“Sorun değil.”</p>

    <p>“Yok, gerçekten, bilsem acele ederdim.”</p>

    <p>“Oyalanacak bir şeyim vardı. Bunu bahçelerin birinde buldum. Ponpon topu.”</p>

    <p>“Pinpon,” diye düzeltti Larry dalgınca. “Sence Harold perdeleri neden kapalı tutuyor?”</p>

    <p>“Herhalde kimse içeriyi göremesin diye,” dedi Leo. “Böylece gizli işlerini rahatça yapabilir. Ölülerin evleri gibi değil mi?” <em>Tok! Tok!</em></p>

    <p>Yürümeye devam ettiler. Broadway’in köşesine varınca güneye döndüler. Artık yolda başka insanlar görmeye başlamışlardı; vitrinlerdeki elbiselere bakan kadınlar, elinde bir kazmayla bir yerden dönen bir adam, spor malzemeleri satan bir dükkânın camı kırık vitrinindeki eşyaları karıştıran bir başka adam. Larry, kendi grubundan olan Dick Vollman’ın bisikletiyle aksi yöne gitmekte olduğunu gördü. Larry ve Leo’ya el salladı, onlar da karşılık verdi.</p>

    <p>“Gizli işler,” diye yüksek sesle düşündü Larry.</p>

    <p>“Belki Kara Adam’a dua ediyordur,” dedi Leo öylesine ve Larry, elektrik çarpmış gibi irkildi. Leo bunu fark etmemişti. Pinpon topunu hem yerde hem duvarda sektirip yakalıyordu... <em>tok-pot!</em></p>

    <p>“Sahiden öyle olduğunu mu düşünüyorsun?” diye sordu Larry sesinin doğal çıkması için çaba sarf ederek.</p>

    <p>“Bilmem. Ama bizim gibi olmadığı kesin. Çok fazla gülümsüyor. Bence içinde gülümsemesine yol açan kurtçuklar var. Beynini yiyip bitiren iri, beyaz kurtçuklar.”</p>

    <p>“Joe... yani Leo...”</p>

    <p>Leo’nun kararmış, dalgın bakan çekik gözleri aniden aydınlandı. Gülümsedi. “Bak Dayna. Onu seviyorum. Hey, Dayna!” diye seslendi elini sallayarak. “Sakızın var mı?”</p>

    <p>On vitesli, incecik tekerlekli bir bisikletin zincirini yağlamakta olan Dayna dönüp gülümsedi. Elini gömleğinin cebine soktu ve çıkardığı sakız çubuklarını poker oynarmışçasına açtı. Leo mutlulukla gülerek ona koştu. Larry pinpon topu elinde, uzun saçları dalgalanarak koşan çocuğun ardından baktı. Harold’ın sırıtışının gerisinde beyaz kurtçuklar olması fikri... böyle karmaşık ve korkunç bir düşünce Joe’nun <em>(Hayır Leo, o Leo, en azından öyle olduğunu sanıyorum.)</em> aklına nasıl gelmişti? Çocuk yarı trans halindeydi. Ve sadece o da değildi. Larry son birkaç gündür birinin aniden durup bakışlarını boşluğa diktiğini ve bir süre sonra yürümeye devam ettiğini kaç kez görmüştü? Değişimler söz konusuydu. İnsanların algı sınırı genişlemiş gibiydi.</p>

    <p>Ödü patlıyordu.</p>

    <p>Sakızları paylaşan Dayna ve Leo’nun yanına doğru yürümeye başladı.</p>

    <p class="paragraf">Stu o gün Frannie’yi binanın arkasındaki küçük avluda çamaşır yıkar halde buldu. Bir leğeni suyla doldurmuş, deterjan kutusunun neredeyse yarısını içine boca etmiş, suyu bir paspas sapıyla karıştırıyordu. Bu işi doğru yapıp yapmadığından pek emin değildi, ama olsa bile Abagail Ana’ya sorarak cehaletini belli etmezdi. Kirli çamaşırları buz gibi olan suyun içine attıktan sonra çenesini sıkarak leğene girdi ve üzüm ezen bir Sicilyalı gibi çiğnemeye başladı. <em>İşte son model Maytag 5000,</em> diye düşündü. <em>İki-Ayaklı Ezme Sistemi, hem renkliler hem hassas çamaşırlar için mükem...</em></p>

    <p>Birinin varlığını hissederek döndü ve erkeğinin avlunun kapısında durmuş, yüzünde eğlenir gibi bir ifadeyle ona bakmakta olduğunu gördü. Nefesinin kesilmeye başladığını hissederek durdu.</p>

    <p>“Aman ne komik. Ne zamandır oradasın bay ukala?”</p>

    <p>“Birkaç dakika oldu. Buna ne deniyordu? Yabanördeklerinin çiftleşme dansı mı?”</p>

    <p>“Ha-ha, güleyim de boşa gitmesin.” Ters ters ona baktı. “Bunun gibi bir söz daha yumurtlarsan geceyi kanepede veya dostun Glen Bateman ile Flagstaff’ta geçirirsin.”</p>

    <p>“Ama niyetim...”</p>

    <p>“Bunlar sizin de çamaşırlarınız Bay Stuart Redman. Komitede önemli bir görev üstleniyor olabilirsiniz, ama bu iç çamaşırlarınızda ara sıra izler olmadığı anlamına gelmez.”</p>

    <p>Stu gülümsedi, tebessümü önce sırıtışa, ardından kahkahalara döndü. “Bu çok kaba oldu hayatım.”</p>

    <p>“Şu an kendimi pek nazik hissetmiyorum.”</p>

    <p>“Hadi bir dakikalığına çık oradan. Seninle konuşmam gerek.”</p>

    <p>Fran içeri girmeden önce ayaklarını yıkamak zorunda kalmasına rağmen leğenden memnuniyetle çıktı. Kalbi hızla çarpıyordu, ama mutlulukla değil, sağduyudan yoksun biri tarafından yanlış kullanılan sadık bir makine gibi sıkıntıyla. Eğer büyük büyük büyükannem bunu yapmak zorunda kaldıysa belki sonradan annemin o çok değerli salonu olan yeri alnının teriyle hak etmiştir, diye düşündü. Belki bunu prim falan gibi görüyordu.</p>

    <p>Ayaklarına ve bacaklarına ümitsizce baktı. Üzerlerinde hâlâ yer yer köpükler vardı. Köpükleri sıkıntıyla silip temizledi.</p>

    <p>“Karım çamaşırları elde yıkarken,” dedi Stu. “Bir... ne deniyordu ona? Çitileme tahtası galiba, ondan kullanırdı. Annemde üç tane olduğunu hatırlıyorum.”</p>

    <p>“Biliyorum,” dedi Frannie hafifçe sinirlenerek. “June Brinkmeyer ile Boulder’ın yarısını altını üstüne getirip çitileme tahtası aradık, ama bir tane bile bulamadık. Teknolojinin zararları.”</p>

    <p>Stu yine gülümsüyordu.</p>

    <p>Frannie ellerini beline koydu. “Tepemi attırmaya mı çalışıyorsun Stuart Redman?”</p>

    <p>“Hayır hanımefendi. Sadece sizin için bir çitileme tahtası bulabileceğimi düşünüyordum. Eğer isterse Juney için de.”</p>

    <p>“Nereden bulacaksın?”</p>

    <p>“Önce bakmam lazım.” Gülümsemesi kayboldu ve Fran’e sarılarak alnını onunkine dayadı. “Çamaşırlarımı yıkadığın için minnettarım biliyorsun. Ve hamile bir kadın neleri yapıp neleri yapmaması gerektiğini eminim benden çok daha iyi biliyordur. Ama Frannie neden kendini yoruyorsun?”</p>

    <p><em>“Neden mi?”</em> Fran, ona şaşkınca baktı. “Yıkanmazlarsa ne giyeceksin? Pis kıyafetlerle mi gezeceksin?”</p>

    <p>“Dükkânlar kıyafet dolu Frannie. Bedenimi bulmak da kolay.”</p>

    <p>“Ne yani sırf <em>kirliler</em> diye kıyafetleri atacak mıyız?”</p>

    <p>Stu tedirgince omuz silkti.</p>

    <p>“I-ıh, hayatta olmaz,” dedi Fran. “O eskidendi Stu. Big Mac’ini koydukları kutular veya depozitosuz şişeler gibi. Bu yeniden başlamak için iyi bir yol değil.”</p>

    <p>Stu, kızın dudaklarına küçük bir öpücük kondurdu. “Pekâlâ. Ama bir dahaki çamaşır yıkama sırası bende olacak anlaştık mı?”</p>

    <p>“Elbette,” dedi Frannie muzipçe gülümseyerek. “Peki bu düzen ne kadar sürecek? Doğuma kadar mı?”</p>

    <p>“Elektriği geri getirene kadar,” dedi Stu. “Sonra sana en büyük, en güzel çamaşır makinesini getirip bizzat kuracağım.”</p>

    <p>“Teklifin kabul edildi.” Fran, onu tutkulu bir şekilde öptü. Stu da saçlarını okşayarak aynı şekilde karşılık verdi. Bunun sonucunda Fran’in bütün bedenini bir sıcaklık kapladı ve önce göğüs uçlarında, ardından kasıklarında etkisini gösterdi.</p>

    <p>“Dursak iyi olur,” dedi nefes nefese. “Aklından konuşmaktan fazlası geçmiyorsa tabii.”</p>

    <p>“Daha sonra konuşuruz.”</p>

    <p>“Ama çamaşırlar...”</p>

    <p>“Biraz suda beklerlerse daha iyi temizlenirler,” dedi Stu ciddiyetle. Fran gülmeye başlayınca Stu, onu dudaklarıyla susturdu. Sonra kucaklayıp içeri götürdü. Sırtında güneşin sıcaklığını hisseden Fran, <em>önceden de bu kadar sıcak oluyor muydu,</em> diye düşündü. <em>Güneş böyle yakıcı mıydı? Sırtımdaki bütün lekeleri yok etti... morötesi ışınlar olabilir mi acaba? Belki de yüksekliktendir? Her yaz böyle miydi? Bu kadar sıcak mıydı?</em></p>

    <p>Stu daha merdivenlerdeyken onu öpüp soymaya başladı. Sonra onu okşadı ve sahip oldu.</p>

    <p class="paragraf">“Hayır sen otur.”</p>

    <p>“Ama...”</p>

    <p>“Ciddiyim Frannie.”</p>

    <p>“Stuart, <em>küflenecekler,</em> bir şey olacak. Leğene yarım kutu deterjan boşalttım...”</p>

    <p>“Merak etme.”</p>

    <p>Bunun üzerine Frannie avlunun gölgeli kısmında bir bahçe sandalyesine oturdu. Stu aşağı indiklerinde iki sandalye getirip oraya koymuştu. Ayakkabılarıyla çoraplarını çıkarıp pantolonunun paçalarını dizlerinin üstüne kadar sıvadı. Leğene girip çamaşırları ciddi bir ifadeyle çiğnerken Fran kendini tutamayarak kıkırdamaya başladı.</p>

    <p>Stu, ona bakıp sordu. “Geceyi kanepede geçirmek mi istiyorsun?”</p>

    <p>“Hayır Stuart,” dedi Fran kendini zorlayıp ciddi bir ifade takınarak. Ama sonra kendine engel olamayarak tekrar gülmeye başladı. Gözlerinden yaşlar gelip, karnı ağrıyana dek güldü. Kontrolünü birazcık olsun kazanınca, “Üçüncü ve son kez soruyorum,” dedi. “Benimle ne konuşacaktın?”</p>

    <p>“Hı, evet.” Leğenin üstünde kalın bir köpük tabakası oluşmuştu. Bir kot pantolon köpüklerin üstüne çıkınca Stu üzerine basıp tekrar dibe gönderdi. Beyaz köpükler avluya sıçradı. <em>Biraz şeye benziyorlar,</em> diye düşündü Fran. <em>Ah, hayır, buna devam edersem fazla gülmekten düşük yapabilirim.</em></p>

    <p>“Bu akşam ilk komite toplantımızı yapacağız,” dedi Stu.</p>

    <p>“İki kasa bira, peynirli kraker, krem peynir ve cipsimiz var, bence bunlar...”</p>

    <p>“Ondan bahsetmiyorum Frannie. Dick Ellis bugün gelip komiteden çıkmak istediğini söyledi.”</p>

    <p>“Öyle mi?” Şaşırmıştı. Dick, ona sorumluluktan kaçacak biri gibi görünmemişti.</p>

    <p>“Gerçek bir doktor bulduktan sonra bizim için elinden ne gelirse yapacağını, ama o zamana kadar bu işte olmadığını söyledi. Bugün yirmi beş kişi daha geldi, birinin bacağı kangren olmuş. Paslı bir dikenli telin altından geçerken bacağı çizilmiş ve sonuç bu olmuş.”</p>

    <p>“Of, ne kötü.”</p>

    <p>“Dick, kadını kurtardı... Dick ve Underwood ile birlikte gelen hemşire. Uzun boylu, güzel olan kız. İsmi Laurie Constable. Dick o olmasa kadının öleceğini söyledi. Her neyse, bacağı diz altından kestiler. İkisi de bitkin düştü. Kesme işlemi üç saat sürdü. Bir de kriz geçiren çocuk var. Dick epilepsi mi, kafatasında basınç mı, yoksa bir tür şeker hastalığı mı olduğunu çözebilmek için kafayı yiyor. Bozuk yiyecekler yüzünden zehirlenen birkaç kişiyi tedavi etmişlerdi. Dick insanlara yiyeceklerini nasıl seçeceklerini anlatan bir rehber hazırlayıp dağıtmazsak zehirlenip ölenler olacağını söyledi. Nerede kalmıştım? İki kırık kol, bir grip vakası...”</p>

    <p>“Tanrım! <em>Grip</em> mi dedin?”</p>

    <p>“Telaşlanma hemen. Bu sıradan grip. Aspirin ateşi hemen düşürüyor ve tekrar yükselmiyor. Boğazda kararma da yok. Ama Dick hangi antibiyotiği kullanacağından emin olamadığı için uykuları kaçıyor. Ayrıca gribin başkalarına bulaşacağından ve insanların paniğe kapılacağından korkuyor.”</p>

    <p>“Hasta olan kim?”</p>

    <p>“Rona Hewett adında bir kadın. Laramie, Wyoming’den buraya kadar olan yolun neredeyse tamamını yürüyerek gelmiş.”</p>

    <p>Fran başını salladı.</p>

    <p>“Şansımıza şu Laurie Constable adlı kız, babası yaşında olmasına rağmen Dick’e abayı yakmış gibi görünüyor. Sanırım bunda bir sorun yok.”</p>

    <p>“Onay vermekle büyüklük ediyorsun Stuart.”</p>

    <p>Stu gülümsedi. “Neyse, Dick kırk sekiz yaşında ve küçük çaplı bir kalp sorunu var. Şu sıralar kendini çok fazla zorlayamayacağını hissettiğini söyledi. Doktorluk yapmak için canını dişine takmış durumda zaten.” Ciddi bir ifadeyle Fran’e baktı. “Laurie’nin ona neden tutulduğunu anlayabiliyorum. Bu civarda bir kahraman sıfatını hak etmeye en yakın kişi o. Sadece bir veteriner olmasına rağmen elinden geleni yapıyor ve birinin ölümüne sebep olacağını düşünerek çok korkuyor. Ve her gün yenilerinin geleceğini, içlerinden bazılarının ise kötü durumda olacağını biliyor.”</p>

    <p>“Demek ki komite için bir kişiye daha ihtiyaç var.”</p>

    <p>“Evet. Ralph Brentner şu Larry Underwood denen adamı hararetle önerdi. Anladığım kadarıyla sen de fena biri olmadığını düşünüyorsun?”</p>

    <p>“Evet. Bence komite için uygun. Bugün kasabada kız arkadaşıyla da tanıştım. İsmi Lucy Swann. Çok tatlı biri ve Larry’ye çok önem veriyor.”</p>

    <p>“Sanırım her iyi kadın öyle hisseder. Ama Frannie itiraf etmeliyim ki Underwood’un daha ilk kez gördüğü birine bütün hayatını öylece anlatması pek hoşuma gitmedi.”</p>

    <p>“Galiba en baştan beri Harold’ın yanında olmam yüzündendi. Neden onunla değil, seninle olduğumu anlayabildiğini sanmıyorum.”</p>

    <p>“Acaba Harold’la tanıştıktan sonra hakkında ne düşündü?”</p>

    <p>“Sor ve öğren.”</p>

    <p>“Soracağım galiba.”</p>

    <p>“Onu komiteye davet edecek misin?”</p>

    <p>“Muhtemelen.” Stu ayağa kalktı. “Aslında yargıç diye çağırdıkları adamı davet etmek isterdim ama yetmiş yaşında, fazla yaşlı.”</p>

    <p>“Onunla Larry hakkında konuştun mu?”</p>

    <p>“Hayır, ama Nick konuşmuş. Nick Andros çok zeki bir genç adam Fran. Glen ve benim birkaç fikrime müdahale edip değiştirdi. Glen başta biraz tedirgin oldu ama Nick’in fikirlerinin daha iyi olduğunu o da kabul etti. Her neyse, yargıç, Nick’e Larry’nin tam aradığımız gibi biri olduğunu söylemiş. Dediğine göre, Larry kendinin işe yarar biri olduğunu yeni keşfediyormuş ve bu işte çok daha iyi olacakmış.”</p>

    <p>“Epey güçlü bir tavsiyeymiş.”</p>

    <p>“Evet,” dedi Stu. “Ama onu davet etmeden önce Harold hakkındaki düşüncelerini soracağım.”</p>

    <p>“Harold’ın nesi var?” diye sordu Frannie huzursuzca.</p>

    <p>“Aynı şeyi ben de <em>senin</em> için sorabilirim Fran. Kendini hâlâ ondan sorumlu hissediyor musun?”</p>

    <p>“Öyle mi yapıyorum? Bilmiyorum. Ama onu düşündüğümde kendimi biraz suçlu hissediyorum, bu kadarını söyleyebilirim.”</p>

    <p>“Neden? Araya girdiğim için mi? Fran eğer onu...”</p>

    <p>“Hayır. Tanrım, asla.” Neredeyse ürperecekti.</p>

    <p>“Bir keresinde ona yalan söyledim,” dedi Stu. “Şey... aslında tam olarak yalan sayılmazdı. Sizinle ilk karşılaştığım gündü. “Temmuz. Galiba olacakları daha o gün sezmişti. Ona seni istemediğimi söylemiştim. O sırada isteyip istemeyeceğimi nereden bilebilirdim? İlk görüşte aşk kitaplarda mümkün olabilir ama gerçek hayatta...”</p>

    <p>Durdu ve bir gülümseme yüzünde yavaşça belirdi.</p>

    <p>“Niçin sırıttığını sorabilir miyim Stuart Redman?”</p>

    <p>“Düşünüyordum da,” dedi Stu. “Gerçek hayatta en az...” Çenesini düşünceli bir ifadeyle sıvazladı. “Dört saat sürdü diyebilirim.”</p>

    <p>Frannie, Stu’nun yanağına bir öpücük kondurdu. “Çok tatlısın.”</p>

    <p>“Gerçek bu. Her neyse, sanırım Harold bu söylediğim yüzünden bana kin duyuyor olabilir.”</p>

    <p>“Sana ya da bir başkasına yönelik hiçbir ters lafı yok ama.”</p>

    <p>“Doğru,” diye onayladı Stu. “Hep <em>gülümsüyor.</em> Hoşuma gitmeyen de bu.”</p>

    <p>“Yoksa... intikam planları mı yapıyor? Olabilir mi?”</p>

    <p>Stu gülümseyerek ayağa kalktı. “Harold yapmaz. Glen Muhalefet Partisi’nin Harold’ın etrafında oluşabileceğini söylüyor. Sorun değil. Tek ümidim şu an yapmaya çalıştıklarımızı baltalamaması.”</p>

    <p>“Harold korkmuş ve yalnız biri, unutma.”</p>

    <p>“Ve kıskanç.”</p>

    <p>“Kıskanç mı?” Frannie bunu bir süre düşündükten sonra başını iki yana salladı. “Sanmıyorum, gerçekten. Onunla konuştum, öyle olsa anlardım. Kendini reddedilmiş hissediyor olabilir gerçi. Bence komiteye davet edilmeyi bekliyordu...”</p>

    <p>“O Nick’in hepimizin onayını alan tek yönlü kararlarından biriydi. Hiçbirimizin Harold’a tam anlamıyla güvenemediği ortaya çıktı.”</p>

    <p>“Ogunquit’teki en çekilmez çocuktu,” dedi Fran. “Sanırım yaptıklarının sebebi ailesine olan tepkisini göstermekti... oğulları onlara bir karga yumurtasından çıkmış gibi görünüyordu muhtemelen... ama salgından sonra değişti. En azından bana öyle geldi. Bir... bir erkek olmaya çalışıyor gibiydi. Sonra tekrar değişti. Birdenbire. Mütemadiyen gülümsemeye başladı. Artık onunla doğru düzgün konuşmak mümkün olmuyor. Tamamen içine kapanmış gibi. Kendini dine adamış veya bir şey okumaya dalmış biri...” Aniden durdu ve gözlerinde korkuyla şaşkınlık karışımı bir ifade belirdi.</p>

    <p>“Ne gibi?” diye sordu Stu.</p>

    <p>“Hayat değiştirecek bir kitap. <em>Kapital. Kavgam.</em> Ya da belki sadece aşk mektupları.”</p>

    <p>“Ne diyorsun?”</p>

    <p>“Hı?” Frannie bir rüyadan uyanırmışçasına gözlerini kırpıştırarak ona baktı. Sonra gülümsedi. “Hiç. Sen Larry Underwood’u görmeye gitmeyecek miydin?”</p>

    <p>“Evet. Sen kendini iyi hissediyorsan.”</p>

    <p>“Hem de çok iyiyim. Hadi git. Kış kış. Toplantı yedide. Acele edersen öncesinde akşam yemeği yiyebiliriz.”</p>

    <p>“Tamam.”</p>

    <p>Fran arkasından seslendiğinde Stu avluyu ön bahçeden ayıran kapıya varmıştı. “Harold hakkındaki düşüncelerini sormayı unutma.”</p>

    <p>“Merak etme, unutmam.”</p>

    <p>“Cevap verirken gözlerine dikkat et Stu.”</p>

    <p class="paragraf">Stu konuşma arasında Harold hakkındaki izlenimlerini sorduğunda (o sırada henüz komitedeki boş yerden bahsetmemişti) Larry Underwood’un gözlerinde hem temkinli, hem düşünceli bir ifade belirdi.</p>

    <p>“Fran, sana Harold takıntımdan bahsetmiş sanırım?”</p>

    <p>“Evet.”</p>

    <p>Larry ve Stu, küçük bir Table Mesa evinin oturma odasındaydı. Lucy dışarıda Larry’nin yaktığı mangalda konserve yiyecekleri ısıtarak akşam yemeği hazırlıyordu. Mangal şişelenmiş gazla yanıyordu. Lucy yemeği şarkı söyleyerek hazırlıyor ve çok mutlu görünüyordu.</p>

    <p>Stu bir sigara yaktı. Artık günde beş altı dala indirmişti; akciğer kanseri olup, Dick Ellis’in onu ameliyat etmek zorunda kalmasını hiç istemezdi doğrusu.</p>

    <p>“İzini takip ettiğim onca zaman içinde kendi kendime Harold’ın hayal ettiğimden farklı olabileceğini hatırlatıp durmuştum. Gerçekten de değildi. Ama hâlâ nasıl biri <em>olduğunu</em> çözmeye çalışıyorum. Son derece kibardı. Kusursuz bir ev sahibi. Götürdüğüm şarabı açtı ve sağlığımıza içtik. İyi vakit geçirdim. Ama...”</p>

    <p>“Ama?”</p>

    <p>“Yanına gittiğimizde arkası bize dönüktü. Leo ile birlikte gitmiştik. Çiçeklerinin etrafına duvar örüyordu. Sanırım geldiğimizi ben konuşana dek fark etmedi. Ve öyle bir an oldu ki içimden, ‘Tanrım, herif bizi öldürecek,’ dedim.”</p>

    <p>Lucy kapıda belirdi. “Yemeğe kalır mısın Stu? Yiyeceğimiz bol.”</p>

    <p>“Teşekkürler ama Frannie beni bekliyor. Sadece on beş dakika kadar kalabilirim.”</p>

    <p>“Emin misin?”</p>

    <p>“Sağ ol Lucy, bir dahaki sefere.”</p>

    <p>“Tamam,” dedi Lucy ve yemeğin başına döndü.</p>

    <p>“Sadece Harold’ı sormaya mı geldin?” diye sordu Larry.</p>

    <p>“Hayır,” dedi Stu kararını vererek. “Organizasyon Komitesi’nde yer alıp alamayacağını sormaya gelmiştim. Komitedeki üyelerden biri, Dick Ellis, çekilmeye karar verdi.”</p>

    <p>“Öylece, ha?” Larry pencereye gidip boş caddeye baktı. “Artık kendi kafama göre bir hayat süreceğimi düşünüyordum.”</p>

    <p>“Karar senin elbette. Mecbur değilsin. Bir kişiye ihtiyacımız var ve sen önerildin.”</p>

    <p>“Sakıncası yoksa kimin önerdiğini so...”</p>

    <p>“Etrafa sorduk. Frannie, senin bu göreve uygun göründüğünü söyledi. Nick Andros da seninle gelenlerden biriyle konuşmuş, aslında konuşamıyor ama lafın gelişi işte. Yargıç Farris ile görüşmüş.”</p>

    <p>Larry hoşnut görünüyordu. “Yargıç beni önerdi demek? Harika. Aslında komiteye onu almalısınız. Şeytana pabucunu ters giydirir.”</p>

    <p>“Nick de öyle dedi. Ama yargıç yetmiş yaşında ve tıbbi imkânlarımız şu an için çok kısıtlı.”</p>

    <p>Larry hafifçe gülümseyerek Stu’ya baktı. “Bu komite söylendiği gibi geçici olmayacak değil mi?”</p>

    <p>Stu biraz rahatlayarak gülümsedi. Larry Underwood hakkında ne düşüneceğine hâlâ karar verememişti, ama adamın anasının karnından yeni çıkmadığı belliydi. “Şey, şöyle diyeyim. Niyetimiz, komitenin tam dönem için seçimde aday olması.”</p>

    <p>“Tercihen tek aday olması,” dedi Larry. Stu’ya yönelmiş bakışları dostça, bir o kadar da keskindi. “Bir bira alır mısın?”</p>

    <p>“Almasam daha iyi. Birkaç gün önce Glen Bateman ile biraz fazla kaçırdık. Fran sabırlıdır, ama sabrını fazla zorlamak istemem. Ne diyorsun Larry? Kabul edecek misin?”</p>

    <p>“Sanırım... evet, cevabım evet. Buraya gelip yanımdaki insanların sorumluluğunu üzerimden atınca dünyanın en mutlu adamı olacağımı sanıyordum, ama ne oldu? Sıkıntıdan patlar oldum.”</p>

    <p>“Bu akşam bizim evde bir araya gelip on sekizindeki büyük toplantıyı konuşacağız. Gelebilir misin?”</p>

    <p>“Tabii. Lucy’yi de getirebilir miyim?”</p>

    <p>Stu başını yavaşça iki yana salladı. “Bu meseleden ona şimdilik bahsetmesen daha iyi olur. Şimdilik aramızda kalsın istiyoruz.”</p>

    <p>Larry’nin gülümsemesi kayboldu. “Böyle gizli saklı işlerde pek iyi değilimdir Stu. Şimdiden söyleyeyim ki sonra sorun çıkmasın. Bence haziranda olanların sebebi biraz da bu gizlilik. Tanrı’nın işi falan demesin kimse. Bana kalırsa tam anlamıyla insanlığın sıçışıdır.”</p>

    <p>“Bu fikrini Abagail Ana’ya açmasan iyi olur,” dedi Stu. Hâlâ gülümsüyordu. “Seninle aynı fikirdeyim. Ama savaş zamanında olsak aynı şekilde düşünür müydün?”</p>

    <p>“Anlamadım.”</p>

    <p>“Kâbuslarımızda gördüğümüz o adam. Öylece ortadan kaybolduğunu hiç sanmıyorum.”</p>

    <p>Larry şaşırmıştı. Yüzünde düşünceli bir ifade belirdi.</p>

    <p>“Glen neden hiç kimsenin bundan bahsetmiyor oluşunu anladığını söylüyor,” diye devam etti Stu. “İnsanlar hâlâ şokta. Buraya gelebilmek için cehennem gibi bir yolculuk yaptıklarını düşünüyorlar. Tek yapmak istedikleri yaralarını sarıp ölülerini gömmek. Ama Abagail Ana buradaysa, <em>o da</em> orada demektir.” Stu başıyla pencereyi ve ötesini işaret etti. “Ve buradaki insanların çoğu onu düşünmüyor olabilir, ama onun bizi düşündüğüne son kuruşuma kadar bahse girerim.”</p>

    <p>Larry mutfağa doğru baktı, ama Lucy, yan tarafta oturan Jane Hovington ile konuşmak için çıkmıştı.</p>

    <p>“Peşimizde olduğunu düşünüyorsun,” dedi alçak sesle. “Yemek öncesi ne hoş bir fikir. İştah açıcı.”</p>

    <p>“Larry benim hiçbir şey bildiğim yok. Ama Abagail Ana bu işin, biz onu ya da o bizi alt edene kadar sona ermeyeceğini söylüyor.”</p>

    <p>“Umarım bunu uluorta her yerde söylemiyordur. İnsanlar Avustralya’ya gitmeye kalkabilir.”</p>

    <p>“Sırlardan hoşlanmadığını sanıyordum.”</p>

    <p>“Evet ama bu...” Larry sustu. Stu hâlâ gülümsüyordu. Larry gönülsüzce de olsa bu gülümsemeye karşılık vermekten kendini alamadı. “Tamam, anlaşıldı. Konuşacağız ve çenelerimizi kapalı tutacağız.”</p>

    <p>“Güzel. Saat yedide görüşürüz.”</p>

    <p>“Tamam.”</p>

    <p>Birlikte kapıya yürüdüler. “Lucy’ye daveti için tekrar teşekkür ettiğimi söyle,” dedi Stu. “Fran ile onu yakında aydınlatırız.”</p>

    <p>“İyi olur.” Larry, Stu kapıya yönelirken seslendi. “Hey.”</p>

    <p>Stu kaşlarını sorarcasına kaldırarak döndü.</p>

    <p>“Bir çocuk var,” dedi Larry yavaşça. “Maine’den buraya bizimle geldi. İsmi Leo Rockway. Kendine özgü sorunları vardı. Lucy ve ben, ona Nadine Cross adında bir kadınla birlikte sahip çıktık. Nadine sıradan insanlara pek benzemez, anlarsın ya?”</p>

    <p>Stu başını salladı. Larry ve grubu geldiğinde Abagail Ana ve bu Nadine Cross arasında ilginç bir görüşme olduğuna dair konuşmalar kulağına gelmişti.</p>

    <p>“Nadine, ben onlara rastlamadan önce Leo’yla ilgileniyordu. Leo’da bir tür yetenek var, insanların içini görebilmek gibi. Buna sahip olan tek kişi de değil. Belki bu tür insanlar hep vardı, ama salgından sonra sayıları artmış gibi. Ve Leo... Harold’ın evine girmek istemedi. Evinin bahçesinde bile durmadı. Bu... biraz garip değil mi?”</p>

    <p>“Öyle,” dedi Stu.</p>

    <p>Bir an sessizce birbirlerine baktılar, sonra Stu yemek yemek üzere eve gitti. Fran yemek sırasında düşüncelere dalmıştı, bu yüzden, fazla konuşmadılar. Ilık suyla dolu plastik kovada son birkaç parça bulaşığı yıkadığı sırada insanlar Organizasyon Komitesi’nin ilk toplantısı için gelmeye başlamışlardı bile.</p>

    <p class="paragraf">Frannie; Stu, Larry’yle görüşmeye gittikten sonra yatak odasına gitti. Motosikletinin arkasında ülkenin bir ucundan diğerine taşıdığı uyku tulumu, dolabın bir köşesinde duruyordu. Şahsi eşyalarını fermuarlı küçük bir çantada saklıyordu. Bu eşyaların çoğu artık Stu ile paylaştıkları dairenin çeşitli yerlerine dağılmıştı, ama birkaçı hâlâ yerini bulamamış halde uyku tulumunun dibinde durmaktaydı. Birkaç tüp cilt kremi –annesiyle babasının ölümünün ardından cildinde aniden lekeler belirmişti, sürekli kaşınıyordu, ama artık hepsi geçmişti–, akıntısı olursa diye bir kutu Stayfree hijyenik kadın bağı (hamile kadınlarda bazen olabileceğini duymuştu), iki kutu ucuz puro (birinin üstünde KIZIM OLDU! diğerindeyse OĞLUM OLDU! yazıyordu) ve bir de günlüğü vardı.</p>

    <p>Günlüğü çıkarıp düşünceli bir ifadeyle baktı. Boulder’a gelmelerinden sonra sadece sekiz veya dokuz kez yazmıştı ve hemen hepsi de kısaydı. İçini dökme ihtiyacı yolculuk sırasında daha yoğundu. Son dört gündür hiçbir şey yazmamıştı. Düzenlerini kurduktan sonra her gün yazmayı ciddi bir şekilde düşünüyordu. Bunu bebeği için yapacaktı, ama son günlerde aklına bile geldiği söylenemezdi. Bununla birlikte o an, aklındaki tek düşünce oydu.</p>

    <p><em>Kendini dine adamış veya bir şey okumaya dalmış biri... hayat değiştirecek bir kitap... ya da belki sadece aşk mektupları...</em></p>

    <p>Aniden defter çok ağırlaşmış gibi geldi. Sırf kapağını açmak için göstereceği çaba bile alnından yağmur gibi ter akmasına sebep olacakmış gibi... ve...</p>

    <p>Kalbi deli gibi çarparak aniden arkaya baktı. Orada bir şey mi kıpırdamıştı?</p>

    <p>Belki bir fare duvarın gerisinden koşturarak geçmişti. Başka bir şey olamazdı, mutlaka öyleydi. Hayal gücünün bir oyunuydu. Aklına aniden elinde bükülmüş elbise askısıyla Kara Adam’ın gelmesi için ortada hiçbir sebep yoktu. Bebeği hayattaydı, güvendeydi ve elindeki sadece bir defterdi. Hem bir defterin okunmuş olup olmadığını bilmenin bir yolu yoktu, ofsaydı bile okuyan kişinin Harold Lauder olduğunu bilmek mümkün değildi.</p>

    <p>Yine de günlüğü açtı ve sayfalarını yavaşça çevirmeye başladı. Yakın geçmişten anlar, bir amatörün çektiği siyah beyaz fotoğraflar gibi gözünün önünde canlandı. Zihnin ev sineması.</p>

    <p><em>Biz hayran hayran izlerken Harold renkler, dokular ve tonlar üzerine konuşuyor da konuşuyordu. Stu o sırada bana göz kırptı. Çok kötü bir kızım, ben de ona göz kırptım...</em></p>

    <p><em>Harold alışkanlığı gereği her şeye mutlaka itiraz eder. Kahrolası velet, büyü artık!</em></p>

    <p><em>...ve Harold Lauder’a Özgü Ukalaca Yorumlar’dan birini yapmak üzere olduğunu görebiliyordum...</em></p>

    <p>(Tanrım, Fran, neden onun hakkında tüm bu şeyleri yazdın? Hangi <em>amaçla?</em>)</p>

    <p><em>Eh, Harold’ı bilirsin... kasıntının teki... bütün o gösterişli lafların gerisinde özgüven bunalımı yaşayan küçük bir çocuk var...</em></p>

    <p>12 Temmuz’da yazmıştı. Yüzünü buruşturarak sayfayı çabucak geçti. Bir an önce sonuna varmak için yaprakları hızla çeviriyordu. Gözüne takılan cümleler yüzüne bir tokat gibi çarpıyordu: <em>Her neyse, Harold her zamankinden farklı olarak epey temiz kokuyordu... Harold’ın nefesi bu gece bir ejderhayı bile kaçırabilir...</em> Ve neredeyse geleceği görmüş gibi: <em>Korsanların define gömdüğü gibi o da ters cevaplar ve patlamalar biriktiriyor.</em> Ama ne amaçla? Kendi gizli üstünlük ve zulüm hissini beslemek için mi? Yoksa intikam için miydi?</p>

    <p><em>Bir liste yapıyor... ve iki kez kontrol ediyor... bulacak... kimin yaramaz kimin uslu olduğunu görecek...</em></p>

    <p>Sonra 1 Ağustos’ta, sadece iki hafta önce yazdıklarım gördü. Sayfanın altından başlıyordu. <em>Dün gece yazmadım, fazlasıyla mutluydum. Daha önce hiç bu kadar mutlu olmuş muydum? Sanmıyorum. Stu ile birlikteyiz.</em></p>

    <p>Sayfa sona eriyordu. Arkasını çevirdi. En üst satırda şunlar yazılıydı: <em>İki kere seviştik.</em> Ama gözü sayfanın ortasına kaymış, kelimeleri hayal meyal görmüştü. Annelik içgüdüsüyle ilgili zırvaların hemen yanında bir şey gözüne çarptı ve donakaldı.</p>

    <p>Koyu renkli, dağılmış bir parmak iziydi.</p>

    <p>Bütün gün motosiklet kullanıyordum, diye düşündü çılgınca. Sık sık yıkıyordum, ama ellerimin kirlenmesine engel olamıyordum tabii ve...</p>

    <p>Elini uzatıp baktı. Titrediğini görünce hiç şaşırmadı. Başparmağını defterdeki izin üzerine koydu. İz çok daha büyüktü.</p>

    <p>Eh, elbette öyle olacak, diye düşündü. Bir yere sürtünce iz dağılıp genişler. Bu yüzden daha büyük. Tek sebep <em>bu.</em></p>

    <p>Ama parmak izi <em>o kadar da</em> dağılmamıştı. Çizgilerin büyük bölümü gayet net bir şekilde görülüyordu.</p>

    <p>Ve bu motor yağı lekesi falan değildi, kendini kandırmasının bir anlamı yoktu.</p>

    <p>Kurumuş çikolataydı.</p>

    <p><em>Payday,</em> diye düşündü midesi bulanarak. <em>Payday çikolatası.</em></p>

    <p>Bir an arkasına dönmeye bile korktu... Harold’ı hemen arkasında, <em>Alice</em>’teki kedi gibi sırıtır bulacağından korkuyordu. Kalın dudakları kıpırdayacak ve şunları söyleyecekti: <em>Her köpeğin günü gelir Frannie. Her köpeğin günü gelir.</em></p>

    <p>Harold günlüğünü okumuş olsa bile bu ondan, Stu’dan ve diğerlerinden intikam almak için gizli planlar yaptığı anlamına gelir miydi? Elbette hayır.</p>

    <p><em>Ama Harold değişti,</em> diye fısıldadı içinden bir ses.</p>

    <p>“O kadar da değişmedi, kahretsin!” diye bağırdı boş odaya. Kendi sesini duyunca hafifçe irkildi, sonra titreyerek güldü. Aşağı inip akşam yemeğini hazırlamaya koyuldu. Toplantı yüzünden erken yiyeceklerdi. Ama toplantı artık gözüne eskisi gibi önemli görünmüyordu.</p>

    <p class="paragraf orta"><em>Organizasyon Komitesi’nin 13 Ağustos 1990 Tarihli Toplantısından Notlar</em></p>

    <p class="toplanti_basi">Toplantı, Stu Redman ve Frances Goldsmith’in dairesinde gerçekleştirildi. Organizasyon Komitesi’nin bütün üyeleri mevcuttu, yani: Stuart Redman, Frances Goldsmith, Nick Andros, Glen Bateman, Ralph Brentner, Susan Stern ve Larry Underwood...</p>

    <p>Stu Redman, toplantıya başkanlık edecekti. Frances Goldsmith ise sekreter oldu...</p>

    <p>Bu notlar (ve her kelime, mırıltı, geğirti ve sesin, daha sonra dinlemeye kalkacak kadar çılgın olanlar için kaydedildiği Memorex kasetler) Boulder First Bankası’nda bir kasaya koyulacak...</p>

    <p>Stu Redman; Dick Ellis ve Laurie Constable tarafından yazılmış olan, gıda zehirlenmesine karşı tedbirler içeren bir rehberi komitenin dikkatine sundu (başlığı şuydu: YİYORSANIZ OKUYUN!). Dediğine göre Dick bu rehberlerin ayın on sekizindeki büyük toplantıdan önce herkese dağıtılmasını ve görünür yerlere konmasını talep ediyordu, zira Boulder’da ikisi ciddi olmak üzere on beş gıda zehirlenmesi vakası görülmüştü bile. Komite, Ralph’in Dick’in hazırladığı rehberden bin adet basmasına ve görevlendirilecek on kişinin bu rehberleri herkese dağıtarak görünen yerlere yerleştirmesine oybirliğiyle karar verdi.</p>

    <p>Susan Stern, Dick ve Laurie’nin büyük toplantıdan önce üstünde durulmasını istediği bir başka konuyu gündeme getirdi (hepimiz birinin veya ikisinin birden toplantıda bulunmasını diledik). İkisi de bir Defin Komitesi olması gerektiğini düşünüyordu. Dick bu konunun büyük toplantının gündem maddelerinden biri olmasını ve gerekçe olarak da genel sağlığı tehdit eden bir unsur olduğunu dile getirmek yerine –bu paniğe yol açabilirdi– yapılacak en doğru şeyin bu olduğunun söylenmesini öneriyordu. Boulder’daki ceset sayısının salgın öncesi nüfusu göz önüne alındığında şaşılacak kadar az olduğunu hepimiz fark etmiştik, ama sebebini bilmiyorduk... şimdi önemi olduğunu düşündüğümüzden değil. Ama hâlâ binlerce ceset vardı ve buraya yerleşeceksek hepsinden bir şekilde kurtulmalıydık.</p>

    <p>Stu, Susan’a sorunun ne kadar ciddi olduğunu sordu ve o da sıcak havanın soğuyup nemlendiği sonbahar aylarına dek çok büyük bir sorun yaşanacağını sanmadığını söyledi.</p>

    <p>Larry, Dick’in Defin Komitesi önerisinin 18 Ağustos’taki büyük toplantının gündem maddeleri arasına katılmasını önerdi. Öneri 7’ye 0, oybirliğiyle kabul edildi.</p>

    <p>Daha sonra Nick Andros’a söz verildi ve Ralph Brentner, önceden hazırladığı yorumlarını komiteye yüksek sesle okudu. Kelimesi kelimesine aşağı ekliyorum:</p>

    <p>“Bu komitenin cevaplaması gereken en önemli sorulardan biri Abagail Ana’ya karşı tamamen açık olunup olunmayacağı ve hem açık hem kapalı toplantılarımızda görüşeceğimiz her şeyin ona söylenip söylenmeyeceği. Soru şöyle de dile getirilebilir: “Abagail Ana’ya bu komitede –ve sonrasında gelecek kalıcı kurulda– görüşülecek her şey olduğu gibi anlatılacak mı ve o da Tanrı veya Her Kimse onunla yaptığı görüşmeleri komiteye aktaracak mı... özellikle de bire bir olanları?</p>

    <p>“Bu soru saçma gelebilir, izin verirseniz açıklayayım, gerçekten pragmatik bir soru. Abagail Ana’nın toplumdaki yerini bir an önce belirlememiz gerek, çünkü tek sorunumuz ‘tekrar ayaklarımızın üzerinde durmak’ değil. Eğer öyle olsaydı zaten Abagail Ana’ya ihtiyaç duymazdık. Hepimizin bildiği gibi bir başka sorunumuz daha var. Bazılarımızın Kara Adam, Glen’in Düşman dediği kişiden bahsediyorum. Varlığına kanıtım çok basit ve sanırım Boulder’daki insanların çoğu mantığımı onaylayacaktır, bu konu üzerinde düşünmek isterlerse tabii. Mantık şu: ‘Abagail Ana’yı rüyamda gördüm ve gerçekte de karşıma çıktı. Kara Adam’ı rüyamda gördüm, bu yüzden onunla şimdiye dek karşılaşmamış olsam da gerçekte de var olmalı.’ Buradaki insanlar Abagail Ana’yı seviyor, ben de öyle. Ama yaptığımız şey için onun onayını almazsak pek uzağa, hatta hiçbir yere gidemeyiz.</p>

    <p>“Bu yüzden bugün gidip ona doğrudan sordum. Yapacak mısın, dedim. Kabul edeceğini ama şartları olduğunu söyledi. Son derece açık konuştu. Onun deyişiyle, ‘dünyevi meselelerde’ insanlara yol gösterme konusunda tamamen özgürmüşüz. Yani yolları temizleme, konut edindirme, elektriği geri getirme gibi konular.</p>

    <p>“Ama Kara Adam’la ilgili bütün meselelerde ona danışılmasını istedi. Hepimizin Tanrı ve Şeytan arasında oynanan bir satranç oyununun parçaları olduğumuza inanıyor; Şeytan’ın bu oyundaki komutanı, isminin Randall Flagg olduğunu söylediği Düşman (tam kelimeleriyle söylemek gerekirse ‘bu kez kullandığı isim’ dedi), Tanrı ise sadece ona özel sebeplerle bu oyunda komutan olarak Abagail Ana’yı seçmiş. Yakında bir çarpışmanın meydana geleceğine ve tek galip olacağına inanıyor ve ben de ona katılıyorum. Abagail Ana’ya göre en önemli mesele bu, onun için bu konuya veya Kara Adam’a dair her ayrıntıyı bilmek istediğini ısrarla belirtti.</p>

    <p>“Şimdi tüm bunların dinsel yönüne girmek veya Abagail Ana’nın haklı olup olmadığını tartışmak istemiyorum. Tüm bunlar bir tarafa, önümüzde baş etmeye <em>mecbur</em> olduğumuz bir durum var. Bu yüzden bir dizi önerim olacak.”</p>

    <p>Nick’in fikirleri üzerine bir süre tartışıldı.</p>

    <p>Nick’in önerilerinden biri şuydu: Komite olarak, toplantılarımız esnasında Düşman konusunun dini, teolojik veya doğaüstü yönlerini tartışmamak. 7’ye 0 oyla, en azından toplantı sırasında bu konuların tartışılması yasaklandı.</p>

    <p>Nick’in bir sonraki teklifi şöyleydi: Komitenin en öncelikli ve gizli görevinin Kara Adam, Düşman veya Randall Flagg olarak bilinen bu varlıkla başa çıkma sorusuna bir cevap bulmak olması. Glen Bateman bu teklife destek verdi ve ara sıra aramızda kalması gereken başka konular olabileceğini –Defin Komitesi’nin asıl sebebi gibi– ekledi. Teklif oybirliğiyle kabul edildi.</p>

    <p>Nick daha sonra ilk sorusuna döndü: Abagail Ana’yı komitenin toplum önünde veya kendi özelinde yaptığı her şeyden haberdar etme konusu.</p>

    <p>Bu da oybirliğiyle kabul edildi.</p>

    <p>Abagail Ana konusunu bir süre için kapatan komite, Nick’in isteğiyle Kara Adam sorunu üzerinde yoğunlaştı. Nick üç gönüllüyü bilgi toplamaları için batıya göndermeyi teklif etti. Kara Adam’ın yandaşları arasına katılacaklar ve orada neler olup bittiğini öğreneceklerdi.</p>

    <p>Sue Stern hemen gönüllü oldu. <em>Bunun</em> üzerine hararetli bir tartışma oldu. Stu, Glen Bateman’a söz verdi ve o da şu teklifte bulundu: Organizasyon Komitesi’nin veya kalıcı kurulun hiçbir üyesi bu göreve talip olamayacak. Sue Stern sebebini sordu.</p>

    <p>Glen: “Samimi yardım çabanı herkes takdir ediyor Susan, ama göndereceğimiz kişilerin geri dönüp dönmeyeceklerini, dönerlerse ne zaman ve hangi koşullarda döneceklerini bilmiyoruz. Bu arada Boulder’da düzeni oturtma işini halletmemiz gerek. Eğer gidersen yerine şimdiye kadar katettiğimiz yolu anlatmak zorunda kalacağımız yeni birini bulmamız gerekecek. Bu kadar zaman harcama lüksümüz olduğunu sanmıyorum.”</p>

    <p>Sue: “Galiba haklısın... en azından mantıklı konuşuyorsun... ama bazen bu ikisinin her zaman aynı şey olup olmadığını merak ediyorum. Hatta <em>çoğunlukla</em> aynı şey olup olmadıklarını. Bana komiteden birini gönderemeyeceğimizi, çünkü hiçbirimizin gözden çıkarılamayacağını söylüyorsun. Yani biz sadece... sadece... bilmiyorum...”</p>

    <p>Stu: “Arkamıza yaslanıp seyredecek miyiz?”</p>

    <p>Sue: “Evet. Teşekkür ederim. Tam da onu demek istemiştim. Arkamıza yaslanıp birilerini oraya telefon direklerinde çarmıha gerilmeleri veya daha kötüleri için göndereceğiz.”</p>

    <p>Ralph: “Daha kötü ne olabilir ki?”</p>

    <p>Sue: “Bilmiyorum, bir bilen varsa o da Flagg’dir. Bu durumdan nefret ediyorum.”</p>

    <p>Glen: “Nefret ediyor olabilirsin, ama konumumuzu kısa ve öz bir biçimde belirttin. Biz politikacılarız. Yeni çağın ilk politikacıları. Tek yapabileceğimiz, insanları hayatları pahasına bu gibi görevlere gönderen, bizden önceki diğer politikacılardan daha haklı gerekçelerimiz olduğunu ümit etmek.”</p>

    <p>Sue: “Bir politikacı olacağım hiç aklıma gelmezdi.”</p>

    <p>Larry: “Kulübe hoş geldin.”</p>

    <p>Glen’in hiçbir komite üyesinin casusluk göreviyle batıya gidemeyeceği teklifi oybirliğiyle –ve hüzünlü bir sıkıntıyla– kabul edildi. Daha sonra Fran Goldsmith, Nick’e, gönderilecek kişilerde ne gibi özellikler aranacağını ve orada ne bulmalarının beklendiğini sordu.</p>

    <p>Nick: “Onlar geri dönene dek öğrenilecek ne olduğunu bilemeyiz. Geri dönebilirlerse elbette. Asıl mesele, Kara Adam’ın niyeti ve yaptıkları hakkında hiçbir fikre sahip olmamamız. Yem olarak insanları kullanan balıkçılar gibiyiz.”</p>

    <p>Stu, komitenin teklif götürülmesini düşündüğü kişileri belirlemesini teklif elti ve bu teklifi kabul gördü. Tartışmanın bu andan sonraki kısmının büyük bölümünün kasetlerden metne birebir aktarılmasına oybirliğiyle karar verildi. Öncüler (veya casuslar) konusundaki görüşlerimizin kalıcı bir kaydının olması önemli göründü, zira çok hassas ve sıkıntılı bir meseleydi.</p>

    <p>Larry: “Mümkünse önereceğim bir isim var. Muhtemelen onu tanımayanlarınız bunun kötü bir fikir olduğunu düşünecek, ama bence çok iyi olabilir. Yargıç Farris’i göndermeyi öneriyorum.”</p>

    <p>Sue: “Ne, o yaşlı adamı mı? Delirdin mi Larry?”</p>

    <p>Larry: “Tanıdığım en zeki, en açıkgöz ihtiyar. Ayrıca sadece yetmiş yaşında. Ronald Reagan başkanlık yaparken daha yaşlıydı.”</p>

    <p>Fran: “Bana kalırsa pek kuvvetli bir aday olarak görünmüyor.”</p>

    <p>Larry: “Ama sağlıklı. Ayrıca Kara Adam’ın, Farris gibi bir ihtiyardan şüpheleneceğini sanmıyorum... şüphelenebileceğini hesaba katarak seçim yapmalıyız. Böyle bir hamleyi mutlaka bekliyordur. Sınırlarına nöbetçiler dikip ‘casus görünümlülere’ karşı uyarmışsa hiç şaşırmam doğrusu. Ve bu biraz kalpsizce bir söylem gibi gelebilir, özellikle de sana Fran, ama onu kaybedersek hiç olmazsa önünde yaşayacak elli yılı daha olan birini kaybetmemiş olacağız.”</p>

    <p>Fran: “Haklısın. Kalpsizce bir söylem.”</p>

    <p>Larry: “Tek söyleyebileceğim, yargıcın kabul edeceğinden emin olduğum. Yardım etmeyi gerçekten çok istiyor. Ve <em>bence</em> bu işin altından alnının akıyla çıkabilir.”</p>

    <p>Glen: “Anlaşıldı. Diğerleri ne düşünüyor?”</p>

    <p>Ralph: “Ne evet ne hayır diyebiliyorum, adamı tanımıyorum. Ama adamı sırf yaşlı diye kurtlara atmamızın doğru olduğunu sanmıyorum. Düşünsenize, hepimizin başındaki kadın yüz yaşının üstünde.”</p>

    <p>Glen: “Bir görüş daha duyduk.”</p>

    <p>Stu: “Tenis hakemi gibisin keltoş.”</p>

    <p>Sue: “Baksana Larry. Ya Kara Adam’ı kandırmayı başarır da buraya dönmek için uğraşırken kalp krizi geçirip ölürse?”</p>

    <p>Stu: “Bu göndereceğimiz herhangi birinin başına gelebilir. Başlarına bir kaza da gelebilir.”</p>

    <p>Sue: “Biliyorum, ama yaşlı biri için olasılıklar daha yüksek...”</p>

    <p>Larry: “Haklısın ama yargıcı tanımıyorsun Sue. Tanısaydın avantajların dezavantajlardan daha fazla olduğunu görürdün. Gerçekten çok akıllı bir adam. Önerimi daha fazla savunmayacağım.”</p>

    <p>Stu: “Bence Larry haklı. Flagg böyle birinden şüphelenmeyebilir. Önerisini destekliyorum. Kabul edenler?”</p>

    <p>Oybirliğiyle kabul edildi.</p>

    <p>Sue: “Ben senin önerini kabul ettim, umarım sen de benimkine karşı çıkmazsın Larry.”</p>

    <p>Larry: “Gerçekten de politikaya girmişiz. Adayın kim?”</p>

    <p>Sue: “Dayna.”</p>

    <p>Ralph: “Dayna kim?”</p>

    <p>Sue: “Dayna Jurgens. Tanıdığım bütün kadınlardan daha gözü pek. Yaşı yetmiş değil elbette, ama fikri ona açarsak kabul edeceğinden eminim.”</p>

    <p>Fran: “Evet, bunu yapmaya gerçekten mecbursak bence de uygun. Destekliyorum.”</p>

    <p>Stu: “Tamam, ikinci aday Dayna Jurgens. Kabul edenler?”</p>

    <p>Komite teklifi oybirliğiyle kabul etti.</p>

    <p>Glen: “Pekâlâ, üçüncü aday kim?”</p>

    <p>Nick (Ralph yüksek sesle okudu): “Fran, Larry’nin adayından hoşlanmadıysa benimkini hiç beğenmeyecektir. Adayım...”</p>

    <p>Ralph: “Aklını mı kaçırdın Nick? Ciddi olamazsın!”</p>

    <p>Stu: “Nedir? Oku da duyalım Ralph.”</p>

    <p>Ralph: “Şey... Nick’in aday gösterdiği kişi... Tom Cullen.”</p>

    <p>Herkes bir ağızdan konuşmaya başladı.</p>

    <p>Stu: “Pekâlâ. Söz Nick’te. Deminden beri yazıyor, okur musun Ralph?”</p>

    <p>Nick: “Öncelikle, Tom’u Larry’nin yargıcı tanıdığı kadar iyi, hatta belki daha iyi tanıyorum. Abagail Ana’yı seviyor. Onun için her şeyi göze alır. Ağır ateşte kızarmayı bile. Hiç abartmıyorum. İstenirse kendini onun uğruna ateşe verebilir.”</p>

    <p>Fran: “Ah, Nick, buna kimsenin itirazı yok zaten. Ama Tom...”</p>

    <p>Stu: “İzin ver Fran. Söz Nick’te.”</p>

    <p>Nick: “Sebeplerim Larry’ninkilerle aynı. Düşman, casus olarak aklı kıt birini göndermemizi ummayacaktır. Bu fikre gösterdiğiniz tepki belki de fikrin iyiliğinin en güzel göstergesi.</p>

    <p>“Son olarak şunu söylemek istiyorum Tom’un kafası ağır çalışıyor olabilir, ama kesinlikle akılsız <em>değil.</em> Kasırgada hayatımı kurtardı ve tanıdığım herkesten önce harekete geçti. Tom bir çocuk gibi, ama bir çocuk bile iyi eğitildiğinde bazı şeyleri öğrenip kavrayabilir. Tom’a çok basit bir hikâye ezberletmekte hiçbir sakınca yok bence. Sonuçta onu bizim gönderdiğimizi düşünebilirler. Çünkü...”</p>

    <p>Sue: “Genlerimize çürükleri katmak istemediğimizi mi varsayacaklar? İyiymiş.”</p>

    <p>Nick: “...Tom geri zekâlı olduğu için istemediğimizi düşünebilirler. Onu kovanlara çok kızgın olduğunu ve intikam almak istediğini bile söyleyebilir. Asla unutmaması gereken tek bir şey var, o da hikâyesini hiç değiştirmemesi.”</p>

    <p>Fran: “Ah, hayır, size inanamıyorum...”</p>

    <p>Stu: “Hadi ama, söz Nick’te. Araya girmeyelim.”</p>

    <p>Fran: “Tamam, kusura bakmayın.”</p>

    <p>Nick: “Aranızda Tom’un kafası ağır çalıştığı için zeki birine kıyasla hikâyesinin bütünlüğünü koruyamayacağını düşünenler vardır mutlaka...”</p>

    <p>Larry: “Var.”</p>

    <p>Nick: “...ama aslında tam tersi. Tom’a hikâyeyi asla değiştirmemesini söylersem, <em>ne olursa olsun değiştirme</em> dersem dediğimi yapacaktır. Normal olduğu söylenen bir insan su işkencesine, elektrik şoklarına veya tırnaklarının altına tahta parçaları sokulmasına bir yere kadar dayanabilir ama...”</p>

    <p>Fran: “İşler <em>o noktaya</em> varmaz değil mi? <em>Varır mı?</em> Yani kimse <em>o noktaya</em> varacağını düşünmüyor değil mi?”</p>

    <p>Nick: “...Tom, ‘Pes ediyorum, size her şeyi anlatacağım,’ demeyecektir. Hikâyesini yeterince tekrarlarsa ezberlemekle kalmayacak, neredeyse doğru olduğuna inanmaya başlayacak. Kimse ondan başka bir şey öğrenemeyecek. Demek istediğim, Tom’un zekâ geriliği böyle bir görev için avantaj bile sayılabilir.”</p>

    <p>Stu: “Hepsi bu mu Ralph?”</p>

    <p>Ralph: “Az kaldı.”</p>

    <p>Sue: “Uydurma hikâyesine inanmaya başlarsa geri döneceği zamanı nasıl bilecek Nick?”</p>

    <p>Ralph: “İzin verirseniz hanımefendi, geri kalan kısım biraz da bununla ilgili.”</p>

    <p>Sue: “Ah.”</p>

    <p>Nick (Ralph yüksek sesle okudu): “Göndermeden önce Tom hipnoz aracılığıyla şartlandırılabilir. Kulağa çok uçuk bir fikir gibi gelebilir ama dinleyin. Bu fikir aklıma geldiğinde Stan Nogotny’ye Tom’u hipnotize edip edemeyeceğini sordum. Stan’in bazen partilerde bu numarayı yaptığını söylediğini duymuştum. Stan işe yarayacağını sanmıyordu, ama denediğinde Tom altı saniye içinde hipnotize oldu.”</p>

    <p>Stu: “Deme yahu. Stan bunu yapmayı biliyor demek?”</p>

    <p>Nick: “Tom’un son derece kolay etki altına alınabileceğinden daha onu tanıdığım ilk günlerde şüphelenmiştim. Anladığım kadarıyla böyle kolayca etki altına girmesinin sebebi, yıllar boyunca <em>kendini</em> bir noktaya kadar hipnotize etmiş olması. Bu, bağlantıları kurmasına yardım ediyor. Karşılaştığımız gün ne yapmaya çalıştığımı, onunla neden konuşmayıp sorularına neden cevap vermediğimi anlayamamıştı. Dilsiz olduğumu anlatmak için elimi sürekli önce ağzıma, sonra boğazıma götürüyordum ama anlamıyordu. Sonra birdenbire sigortası attı. Daha iyi nasıl açıklayabilirim bilmiyorum. Hiç kıpırdamıyordu. Gözleri kaydı. Sonra tıpkı hipnozdan uyandırılan biri gibi o halinden sıyrılıverdi. O süreçte anlatmak istediğimi kavrayıvermişti. Öylece. Kendi içine dalmış ve cevabı bularak dönmüştü.”</p>

    <p>Glen: “Bu gerçekten olağanüstü.”</p>

    <p>Stu: “Kesinlikle.”</p>

    <p>Nick: “Beş gün önce Stan ile bunu yaptığımızda Tom’u koşullandırmayı denedik. Stan, ‘Bir fil görmeyi çok isterim,’ dediğinde Tom’un içinde köşeye gidip kafasının üstünde durmak için karşı konulmaz bir dürtü belirecekti. Stan cümleyi Tom’u uyandırdıktan yarım saat sonra durup dururken söyleyiverdi. Tom tek kelime etmeden köşeye gidip kafasının üstünde durdu. Bütün misketleri ve oyuncakları ceplerinden yere döküldü. Sonra yere oturup sırıttı ve, ‘Tom Cullen’ın bunu niye yaptığını çok merak ediyorum doğrusu,’ dedi.”</p>

    <p>Glen: “Dediğini duyar gibi oldum.”</p>

    <p>Nick: “Her neyse, bu detaylı hipnoz açıklaması iki çok basit konuya giriş niteliğindeydi. Birincisi, Tom’u belli bir zamanda dönmesi için koşullandırabiliriz. Bunun için <em>ayı</em> kullanmak en mantıklısı. <em>Dolunayı.</em> İkincisi, onu derin bir hipnoz durumuna sokarak dönüşünde gördüğü her şeyi birebir öğrenme fırsatımız olur.”</p>

    <p>Ralph: “Nick’in yazdıkları bu kadar. Vay canına.”</p>

    <p>Larry: “Bana şu eski filmi, <em>Mançuryalı Aday</em>’ı hatırlattı.”</p>

    <p>Stu: “Neyi?”</p>

    <p>Larry: “Hiç.”</p>

    <p>Sue: “Bir sorum var Nick. Tom’u aynı zamanda burada olup bitenleri anlatmaması için de programlayacak mısın? Sanırım programlamak doğru kelime oldu.”</p>

    <p>Glen: “Bırak da bunu ben cevaplayayım Nick. Aklından geçenlere uymazsa başını iki yana sallarsın. Bana göre Tom’un programlanmasına gerek yok. Bırakalım hakkımızda ne biliyorsa anlatsın. Flagg’le ilgili konular zaten <em>kendi aramızda</em> ve kasabada tahmin edebileceklerinden başka bir şey de yapmıyoruz.”</p>

    <p>Nick: “Kesinlikle.”</p>

    <p>Glen: “Pekâlâ, Nick’in teklifini kabul ediyorum. Bana göre kazanacak çok şeyimiz var, kaybedecek ise hiçbir şeyimiz yok. Son derece cüretkâr ve orijinal bir fikir.”</p>

    <p>Stu: “Teklif sunuldu ve bir kabul oyu aldı. Bu konuda başkalarına da söz verebiliriz, ama kısa olmak şartıyla. Aksi halde toplantının sabaha kadar sürmesi işten bile değil. Konuşmak isteyen var mı?”</p>

    <p>Fran: “Kesinlikle var. Kaybedecek hiçbir şeyimiz olmadığını söyledin Glen. Peki ya Tom’un? Ya <em>ruhlarımız?</em> Belki Tom’un tırnaklarının arasına... bir şeyler... sokulması veya elektrik verilmesi ihtimali sizi rahatsız etmiyor, ama beni ediyor. Nasıl böyle soğukkanlı olabiliyorsunuz? Ve Nick, onu bir... bir tavuk gibi hipnotize etmekten bahsediyorsun! Kendinden utanmalısın! Tom’un <em>arkadaşın</em> olduğunu sanıyordum!”</p>

    <p>Stu: “Fran...”</p>

    <p>Fran: “Hayır, aklımdan geçenlerin hepsini söyleyeceğim. Oylamada kaybedersem komiteden ayrılacak değilim, ama fikrimi beyan edeceğim. O tatlı, kafası karışık adamı bir canlı bombaya çevirmeyi gerçekten istiyor musunuz? Bunun tüm o eski bokları tekrar başlatmak anlamına geleceğini <em>görmüyor</em> musunuz? Bilmiyor musunuz? Onu öldürürlerse ne yapacağız Nick? Ya <em>hepsini</em> öldürürlerse? Yeni bir tür salgın başlatırlarsa? Kaptan Trips’in daha gelişmiş bir versiyonunu?”</p>

    <p>Bir duraksama oldu ve Nick cevabını yazdı.</p>

    <p>Nick (Ralph yüksek sesle okudu): “Fran’in bahsettiği ihtimaller beni çok derinden etkiledi, ama teklifimin arkasında duruyorum. Hayır, ne Tom’un başının üstünde durması ne de onu işkence görebileceği ve sonra öldürülebileceği bir yere göndermek hoşuma gidiyor. Bunu bizim için değil, <em>Abagail Ana</em> için, onun inançları ve tanrısı için yapacağını hatırlatırım. Ayrıca Düşman tehdidini sona erdirebilmek için elimizden gelen her şeyi yapmamız gerektiğine inanıyorum. Orada insanları çarmıha geriyor. Rüyalarımda gördüğüm için bunun doğruluğundan şüphem yok ve sizin de aynı rüyaları gördüğünüzü biliyorum. Abagail Ana da görmüş. Ve Flagg’in kötü olduğunu da biliyorum. Kaptan Trips’in yeni bir versiyonu çıkarsa kaynağı o olacaktır Frannie. Felaketi üzerimize salacaktır. Fırsatımız varken onu durdurmalıyız.”</p>

    <p>Fran: “Bunların hepsi doğru Nick. Tartışma kabul etmez. Flagg’in kötü olduğunu biliyorum. Hatta Abagail Ana’nın dediği gibi Şeytan’ın Oğlu olabilir. Ama onu durdurmak için elimizi aynı düğmeye uzatıyoruz. <em>Hayvan Çiftliği</em>’ni hatırlıyor musunuz? ‘Önce domuzlara, sonra insanlara baktılar ve fark göremediler.’ Sanırım senden asıl duymak istediğim... okuyan Ralph olsa da... onu durdurmak için o düğmeye basmak zorunda kalsak bile... zorunda kalırsak... her şey bittikten sonra elimizi tekrar çekebileceğimiz. Bunu yapacağız diyebiliyor musun?”</p>

    <p>Nick: “Kesin bir şey söyleyemem. Emin değilim.”</p>

    <p>Fran: “O halde oyum ret. Batıya birilerini göndereceksek hiç olmazsa neyin ne olduğunu bilenleri gönderelim.”</p>

    <p>Stu: “Başka söz almak isteyen?”</p>

    <p>Sue: “Ben de karşıyım ama sebebim başka. Onları gönderirsek kaderimizi bir ihtiyarla bir ahmağın ellerine teslim etmiş oluyoruz. İfadem için kusura bakmayın, onu ben de seviyorum ama öyle. Oyum ret. Ve artık susuyorum.”</p>

    <p>Glen: “Oylamayı yap Stu.”</p>

    <p>Stu: “Tamam. Oylamayı başlatıyorum. Benim oyum kabul. Frannie?”</p>

    <p>Fran: “Ret.”</p>

    <p>Stu: “Glen?”</p>

    <p>Glen: “Kabul.”</p>

    <p>Stu: “Suze?”</p>

    <p>Sue: “Ret.”</p>

    <p>Stu: “Nick?”</p>

    <p>Nick: “Kabul.”</p>

    <p>Stu: “Ralph?”</p>

    <p>Ralph: “Şey, benim de pek hoşuma gittiği söylenemez, ama Nick kabul diyorsa ben de kabul diyorum.”</p>

    <p>Stu: “Larry?”</p>

    <p>Larry: “Açık konuşayım mı? O kadar kötü bir durumdayız ki kendimi umumi tuvalet gibi hissediyorum. En tepedeyken böyle seçimler yapmak kaçınılmaz herhalde. Oyum kabul.”</p>

    <p>Stu: “Teklif beşe iki oyla kabul edildi.”</p>

    <p>Fran: “Stu?”</p>

    <p>Stu: “Evet?”</p>

    <p>Fran: “Oyumu değiştirmek istiyorum. Tom’u bu işe sokacaksak hep beraber yapmamız en doğrusu. Ortalığı velveleye verdiğim için kusura bakma Nick. Üzüldüğünü biliyorum, bu yüzünden anlaşılıyor. Dünya altüst oldu! Bütün bunlar başımıza neden geldi? Bu iş kesinlikle mezuniyet balosu komitesinde olmaya benzemiyor. Oyum kabul.”</p>

    <p>Sue: “O halde benim de kabul. Oybirliği olsun.”</p>

    <p>Stu: “7’ye 0 ile kabul edildi. Al Fran, mendile ihtiyacın var gibi. Ve seni sevdiğimin kayıtlara geçmesini istiyorum.”</p>

    <p>Larry: “Bunun üzerine artık dağılmayı teklif ediyorum.”</p>

    <p>Sue: “Onaylıyorum.”</p>

    <p>Stu: “Zippy dağılmayı teklif etti ve Zippy’nin annesi onayladı. Kabul edenler ellerini kaldırsın. Etmeyenler kafasına bir bira kutusu yemeye hazır olsun.”</p>

    <p>Oybirliğiyle kabul edildi.</p>

    <p class="paragraf">“Yatağa geliyor musun Stu?”</p>

    <p>“Evet. Geç mi oldu?”</p>

    <p>“Neredeyse gece yarısı. Yeterince geç.”</p>

    <p>Stu balkondan içeri girdi. Üzerinde sadece şortu vardı. Güneş yanığı teni üzerinde göz kamaştıracak kadar beyaz görünüyordu. Komodinin üstündeki lambayla aydınlanan yatakta oturmakta olan Fran, ona duyduğu aşkın derinliği karşısında bir kez daha hayrete düştü.</p>

    <p>“Toplantıyı mı düşünüyordun?”</p>

    <p>“Evet.” Kendine bir bardak su doldurdu sürahiden ve kaynamış suyun yavan tadı üzerine yüzünü buruşturdu.</p>

    <p>“Bence harika bir yöneticiydin. Glen büyük toplantıda da bu görevi üstlenmeni istedi değil mi? Seni rahatsız ediyor mu? Kabul etmedin mi?”</p>

    <p>“Yoo, ettim. Yapabilirim sanırım. O üçünü dağların ötesine nasıl göndereceğimizi düşünüyordum. Casus göndermek pis iş. Haklıydın Frannie. Ama Nick de haklıydı. Böyle bir durumda insan ne yapar?”</p>

    <p>“Herhalde kalbinin sesine kulak vererek oyunu kullanır ve gece iyi bir uyku çeker.” Lambaya uzandı. “Söndürüyorum.”</p>

    <p>“Tamam.” Frannie lambayı söndürdü ve Stu yatağa girip ona sarıldı. “İyi geceler Frannie. Seni seviyorum.”</p>

    <p>Fran tavana bakarak yattı. Tom Cullen konusunda içini bir nebze rahatlatabilmişti... ama günlüğündeki çikolatalı parmak izi aklını kurcalamaya devam ediyordu.</p>

    <p><em>Her köpeğin günü gelir Fran.</em></p>

    <p>Belki Stu’ya hemen söylesem daha iyi, diye düşündü. Ama ortada bir sorun varsa bu Fran’in sorunuydu. Bekleyecek... gözleyecek... ve bir şey olup olmadığına bakacaktı.</p>

    <p>Uzun süre uyuyamadı.</p>
  </div>
</body>
</html>
