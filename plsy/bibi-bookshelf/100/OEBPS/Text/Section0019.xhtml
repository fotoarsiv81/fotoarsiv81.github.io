<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">3. Bölüm</h2>

    <p>Norm Bruett sabah onu çeyrek geçe mutfaktaki radyodan yükselen folk müzik ezgileri ve yatak odasının penceresinin önünde kavga eden çocukların sesleriyle uyandı.</p>

    <p>Üzerine bol gelen iç çamaşırlarıyla arka kapıya gitti ve bağırdı. “Kafamı ütülediniz, kesin sesinizi!”</p>

    <p>Bir anlık sessizlik oldu. Luke ve Bobby kavga konusu olan paslı, hurda kamyonetin gerisinden ona baktı. Çocuklarını her gördüğünde hissettiği o iki zıt duygu Norm’un benliğini sardı. Doğu Arnette’teki zenci eniklerin giydiklerine benzer, Kurtuluş Ordusu’nun dağıttığı ikinci el kıyafetleri üzerlerinde görmek içini acıtıyor; aynı zamanda korkunç, yıkıcı bir öfkeye kapılıyor, yanlarına gidip ikisini de öldüresiye dövmek istiyordu.</p>

    <p>“Tamam baba,” dedi Luke usluca. Dokuz yaşındaydı.</p>

    <p>“Tamam baba,” diye tekrarladı Bobby. Sekizini doldurmak üzereydi.</p>

    <p>Norm onlara bir süre dik dik baktıktan sonra kapıyı sertçe çarptı. Önceki gün giydiği kıyafetlerden oluşan yığına kararsızca bakarak bir süre durdu. Ortası çökük çift kişilik yatağın ayakucunda, bıraktığı gibi duruyorlardı.</p>

    <p>Pasaklı karı, diye düşündü. Giysilerimi kaldırmamış bile.</p>

    <p>“Lila!” diye haykırdı.</p>

    <p>Cevap yoktu. Kapıyı yine yerinden sökercesine açıp Luke’a kadının nereye gittiğini sormayı düşündü. Yardım amaçlı toplanan eşyaların dağıtım günü bir hafta sonraydı. Braintree’deki iş ve işçi bulma kurumuna gittiyse bu kadın düşündüğünden de salak olmalıydı.</p>

    <p>Çocuklara sormaya gerek görmedi. Kendini yorgun hissediyor ve başı ağrıdan çatlıyordu. Akşamdan kalma gibiydi ama önceki gece Hap’in Yeri’nde sadece üç bira içmişti. Ne kazaydı ama. Arabadaki ölü kadınla çocuk, hastaneye yetişemeden ölen Campion adındaki adam. Hap geri döndüğünde eyalet polisi, çekici ve Braintree’den gelen cenaze aracı gelip gitmişti. Vic Palfrey polislere hepsinin adına ifade vermişti. Aynı zamanda kasabanın doktoru olan cenaze görevlisi, kadınla çocuğun başına neyin gelmiş olabileceğine dair bir şeyler söylemeye pek yanaşmamıştı.</p>

    <p>“Ama kolera değil. Ve böyle söylentiler yayarak insanları korkutayım demeyin. Bir otopsi yapılacak, sonuçlarını gazetede okursunuz.”</p>

    <p>Kendini beğenmiş bok herif, diye düşündü Norm, önceki gün çıkardığı kıyafetleri yavaşça giyerken. Başı mengenede sıkıştırılmış gibi ağrıyordu. Dışarıdaki veletler sessiz olsa iyi olacaktı, yoksa kollarını bacaklarını kıracaktı. Neden okul bütün sene devam etmiyordu sanki?</p>

    <p>Gömleğinin dışında kalmış kısımlarını pantolonunun içine sokmayı düşündü, ama sonra başkanın o gün uğramayacağına karar vererek dışarıda bıraktı. Çoraplı ayaklarıyla mutfağa doğru yürüdü. Doğuya bakan pencereden giren parlak güneş ışınları gözlerini kısmasına sebep oldu.</p>

    <p>Fırının üzerindeki çatlamış Philco radyodan bir şarkı yayılıyordu:</p>

    <blockquote class="siir">
      <p><em>“Ama be-be-be-ğim bunu bir tek sen söyleyebilirsin,</em></p>

      <p><em>Bebeğim erkeğini anlayabiliyor musun?</em></p>

      <p><em>O dürüst bir adam,</em></p>

      <p><em>Söyle bebeğim, erkeğini anlayabiliyor musun?”</em></p>
    </blockquote>

    <p>Yerel radyo istasyonunda zenci köpeklerin şarkıları çalmaya başladığına göre durum iyice boka sarmıştı. Norm başı ikiye ayrılmadan radyoyu kapattı. Radyonun yanında bir not vardı. Kâğıdı alıp gözlerini kısarak okudu.</p>

    <blockquote class="duzyazi_1a">
      <p><em>Sevgili Norm,</em></p>

      <p><em>Sally Hodges bu sabah bir çocuk bakıcısına ihtiyacı olduğunu ve bir dolar ödeyeceğini söyledi. Öğle yemeği için evde olurum. İstersen sosis var. Seni seviyorum canım.</em></p>

      <p class="paragraf sag"><em>Lila</em></p>
    </blockquote>

    <p>Norm notu kenara bıraktı ve bir süre ayakta durup düşünmeye çalıştı. Baş ağrısını göz ardı edip düşünmeye çalışmak oldukça zordu. Bebek bakıcılığı... bir dolar. Ralph Hodges’un karısı için.</p>

    <p>Üç unsur yavaşça zihninde bir araya geldi. Lila uyduruk bir dolar kazanmak için Sally Hodges’un üç çocuğuna bakmaya gitmiş ve Luke’la Bobby’yi onun başına bırakmıştı. Tanrı biliyordu ya gerçekten zor zamanlardı. Evin erkeği, karısı dört litre benzin almaya bile yetmeyecek bir doları kazanmaya gitsin diye evde oturup çocuklarının sümüklü burnunu silmek zorunda kalıyordu. Gerçekten de boktan günlerdi.</p>

    <p>Yoğun öfke benliğini sardı ve baş ağrısını daha da beter etti. Fazla mesai yapıp iyi para kazanırken aldığı Frigidaire buzdolabına doğru yavaşça yürüdü ve kapısını açtı. Lila’nın saklama kaplarına koyduğu artıklar dışında dolap boş sayılırdı. Bu plastik saklama kaplarından nefret ediyordu. Bayat fasulyeler, bayat mısır, bir parça acılı yemek... bir adamın yemek isteyeceği türden şeyler değildi. Dolapta üç saklama kabı ve üç bayat sosisten başka bir şey yoktu. Eğildi ve onlara bakarken beyni, aşina olduğu çaresizliğin yarattığı hiddetle zonklamaya başladı. Sosisler Afrika’da, Güney Amerika’da veya her ne cehennemse orada bulunan pigmelerin kesilmiş organları gibi görünüyordu. Canı zaten bir şeyler yemek istemiyordu. Kendisini hasta hissediyordu, işin aslı buydu.</p>

    <p>Fırının başına gitti, hemen yanındaki duvara asılmış zımpara kâğıdına sürttüğü bir kibritle ocağı yaktı ve kahveyi koydu. Sonra oturup hiçbir şey yapmaksızın kaynamasını bekledi. Tam kaynamasına yakın, şiddetli bir hapşırık için cebinden mendilini aceleyle çıkarması gerekti. Galiba nezle oluyordu. Bir bu eksikti, değil mi? Önceki gece Campion denen adamın pompasından akan sümüğü düşünmek bir an için bile aklına gelmedi.</p>

    <p class="paragraf">Zil çaldığında Hap garajda, Tony Leominster’ın Scout’una yeni bir egzoz borusu takmakla meşguldü. Vic Palfrey ise katlanabilir bir kamp sandalyesine oturmuş, bir Dr. Pepper içerek onu seyrediyordu.</p>

    <p>Vic gözlerini kıstı. “Eyalet polisi,” dedi. “Gelen kuzenin Joe Bob’a benziyor.”</p>

    <p>“Tamam.”</p>

    <p>Hap ellerini bir üstüpüye silerek, Scout’un altından çıktı. Ofisine doğru yürürken şiddetli bir şekilde hapşırdı. Yaz nezlelerinden nefret ederdi. En kötüleri onlardı.</p>

    <p>Boyu neredeyse bir doksana varan Joe Bob Brentwood devriye arabasının arkasında ayakta durmuş, depoyu dolduruyordu. Gerisinde, Campion’un önceki gece devirdiği üç pompa, ölmüş askerler gibi yan yana dizilmişti.</p>

    <p>“Selam Joe Bob!” dedi Hap dışarı çıkarken.</p>

    <p>“Hap, seni şanslı pezevenk,” dedi Joe Bob, pompayı otomatiğe alıp ona doğru bir adım attı. “Burası dün gece havaya uçabilirdi.”</p>

    <p>“Ucuz kurtulduk. Stu Redman, adamın geldiğini görüp pompaları kapattı. Ama çok fazla kıvılcım çıktı.”</p>

    <p>“Yine de fazlasıyla şanslısın. Dinle Hap, uğramamın tek sebebi benzin almak değildi.”</p>

    <p>“Nedir?”</p>

    <p>Joe Bob’un bakışları, istasyonun kapısında dikilmekte olan Vic’e yöneldi. “Dün gece şu ihtiyar da burada mıydı?”</p>

    <p>“Kim? Vic mi? Evet, hemen her gece gelir.”</p>

    <p>“Çenesini kapalı tutabilir mi?”</p>

    <p>“Elbette. İyi biridir.”</p>

    <p>Otomatik dolum sona erdi. Hap yirmi sent değerinde bir miktar daha sığdırdı, ardından pompayı kapattı. Tekrar Joe Bob’un yanına gitti.</p>

    <p>“Eee? Hikâye nedir anlat bakalım?”</p>

    <p>“İçeri girelim. İhtiyar da duysa iyi olacak. Fırsatınız olursa dün gece burada olan diğer insanları da arayın.”</p>

    <p>Ofise girdiler.</p>

    <p>“Günaydın memur bey,” dedi Vic.</p>

    <p>Joe Bob başını salladı.</p>

    <p>“Kahve içer misin Joe Bob?” diye sordu Hap.</p>

    <p>“Almayayım.” Onlara ciddi bir ifadeyle baktı. “Amirlerimin burada olmamı hoş karşılayıp karşılamayacağından emin değilim aslında. Onaylayacaklarını sanmıyorum. Adamlar buraya geldiğinde size önceden haber verdiğimi söylemeyin, olur mu?”</p>

    <p>“Hangi adamlar memur bey?” diye sordu Vic.</p>

    <p>“Sağlık Bakanlığı’ndan görevliler,” dedi Joe Bob.</p>

    <p>“Ah Tanrım, koleraydı,” dedi Vic. “Biliyordum.”</p>

    <p>Hap bir adamdan diğerine baktı. “Joe Bob?”</p>

    <p>“Ben hiçbir şey bilmiyorum,” dedi Joe Bob plastik Woolco sandalyelerden birine oturarak. İri dizleri, neredeyse boyun hizasına geliyordu. Göğüs cebinden bir paket Chesterfield çıkarıp bir tane yaktı. “Sağlık görevlisi Finnegan...”</p>

    <p>“Ukalanın tekiydi,” dedi Hap öfkeyle. “Burada salınışını görmeliydin Joe Bob. Kabarmış bir hindi gibiydi. İnsanları aşağılayarak laflarını ağızlarına tıkıyordu.”</p>

    <p>“Küçük kabın büyük boku işte,” dedi Joe Bob. “Doktor James’e şu Campion denen adamı gösterdi, sonra ikisi tanımadığım bir başka doktor çağırdılar. Ardından Houston’la telefon görüşmesi yaptılar. Ve bu sabah saat üç gibi Braintree’nin dışındaki küçük havaalanına indiler.”</p>

    <p>“Kim indi?”</p>

    <p>“Patologlar. Üç kişi. Saat sekize kadar cesetlerin yanında kaldılar. Galiba otopsi yapıyorlardı, emin değilim. Sonra Atlanta’daki Salgın Merkezi’ni aradılar. Bugün öğleden sonra burada olacaklar. Ama onlar gelene dek Sağlık Bakanlığı’ndan adamların gelip dün gece istasyonda olanları ve ambulanstaki görevlileri göreceğini söylediler. Bilmiyorum, ama bana, sizi karantina altına almak istiyorlar gibi geldi.”</p>

    <p>“Sazlıktaki Musa!” dedi Hap korkuyla.</p>

    <p>“Atlanta Salgın Merkezi federallere bağlı,” dedi Vic. “Sadece kolera için bir uçak dolusu federal gönderirler mi?”</p>

    <p>“Bilmiyorum,” dedi Joe Bob. “Ama bilmeye hakkınız olduğunu düşündüm. Duyduğum kadarıyla sadece yardım etmeye çalışmışsınız.”</p>

    <p>“Sağ olun, Joe Bob,” dedi Hap yavaşça. “James ve şu diğer doktor ne dedi?”</p>

    <p>“Fazla bir şey demediler. Ama korkmuş görünüyorlardı. Daha önce hiçbir doktorun böyle korktuğunu görmemiştim.”</p>

    <p>Ağır bir sessizlik çöktü. Joe Bob içecek otomatına doğru yürüyüp, bir şişe Fresca aldı. Kapağı açtığında çıkan hafif tıslama, sessizliği bozdu. Joe Bob tekrar sandalyeye otururken Hap kasanın yanındaki Kleenex kutusundan kâğıt mendil aldı, akan burnunu sildi ve mendili katlayıp yağlı tulumunun cebine tıkıştırdı.</p>

    <p>“Campion hakkında bir şeyler buldunuz mu?” diye sordu Vic. “Bir şey öğrenebildiniz mi?”</p>

    <p>“Hâlâ araştırıyoruz,” dedi Joe Bob ciddi bir ifadeyle. “Kimliğine bakılırsa San Diego’dan, ama cüzdanındaki pek çok şeyin süresi iki veya üç yıl önce dolmuş. 1986’da verilmiş son kullanma tarihi geçmiş bir BankAmericard’ı vardı. Askeri geçmişini araştırıyoruz. Yüzbaşı, Campion’un belki de dört senedir San Diego’da yaşamıyor olabileceğini söyledi.”</p>

    <p>“İzinsiz ortadan kaybolmuş, öyle mi?” diye sordu Vic. Büyük, kırmızı bir mendil çıkardı ve boğazında birikenleri içine tükürdü.</p>

    <p>“Henüz bilmiyoruz. Ama öğrendiğimiz kadarıyla 1997’ye kadar görevliymiş, sivil kıyafetlerleymiş, ailesiyle birlikteymiş, Kaliforniya’dan çok uzaktaymış ve benim çenem de çok düşmüş.”</p>

    <p>“Dün gece burada olanları, arayıp söylediklerini iletirim,” dedi Hap. “Teşekkürler.”</p>

    <p>Joe Bob ayağa kalktı. “Sorun değil. Benden duyduğunu söyleme yeter. İşimi kaybetmek istemem elbette. Dostların sana kimin haber uçurduğunu öğrenmese de olur, değil mi?”</p>

    <p>“Tabii,” dedi Hap ve Vic de onu onayladı.</p>

    <p>Joe Bob kapıya doğru yürürken Hap özür dilercesine ekledi. “Benzin beş dolar tutuyor Joe Bob. Senden para almaktan nefret ediyorum, ama durumumuz malum...”</p>

    <p>“Önemli değil.” Joe Bob, ona bir kredi kartı uzattı. “Nasılsa eyalet ödüyor. Ve neden burada olduğumu gösterecek bir slibim var.”</p>

    <p>Hap kredi kartını geçirirken iki kez hapşırdı.</p>

    <p>“Kendine dikkat et,” dedi Joe Bob. “Yaz nezlesi en kötüsüdür.”</p>

    <p>“Bilmez miyim.”</p>

    <p>Arkalarından Vic’in sesi geldi. “Belki nezle değildir.”</p>

    <p>Dönüp ona baktılar. Vic korkmuş görünüyordu.</p>

    <p>“Bu sabah hapşırıklarla uyandım,” dedi Vic. “Şiddetli bir baş ağrısı da vardı. Birkaç aspirin alınca geçer gibi oldu, ama hâlâ balgamı atamıyorum. Belki biz de yakalandık. Campion’un hastalığına. Onu öldüren şeye.”</p>

    <p>Hap, ona uzun bir süre baktı, tam neden Vic’in söylediği gibi olamayacağına dair sebeplerini dile getirecekti ki tekrar hapşırdı.</p>

    <p>Joe Bob ikisine de ciddi bir ifadeyle baktıktan sonra, “Belki istasyonu kapasan iyi olur Hap,” dedi. “Sadece bugünlük.”</p>

    <p>Hap, ona korku dolu gözlerle baktı ve az önce aklından geçen sebepleri hatırlamaya çalıştı. Birini bile hatırlayamadı. Tek düşünebildiği, o sabah kendisinin de baş ağrısı ve akan bir burunla uyanmış olduğuydu. Eh, herkes arada sırada nezle olurdu. Ama şu Campion denen adam çıkagelmeden önce gayet iyiydi. Sapasağlamdı.</p>

    <p class="paragraf">Hodges ailesinin altı, dört ve bir buçuk yaşlarında üç çocuğu vardı. En büyükleri dışarıda bir çukur kazmakla meşguldü, diğerleriyse uyuyordu. Lila Bruett oturma odasında, <em>Yalan Rüzgârı</em>’nı seyrediyor, Sally’nin dizi bitmeden gelmemesini umuyordu. Ralph Hodges, Arnette’te işlerin yolunda gittiği günlerde büyük bir renkli televizyon almıştı ve Lila pembe dizileri renkli seyretmeye bayılıyordu. Her şey çok daha güzel görünüyordu.</p>

    <p>Sigarasından bir nefes çektiği sırada bir öksürük krizine tutuldu ve sarsılarak dumanı üfledi. Mutfağa gitti ve boğazına kadar yükselenleri lavaboya tükürdü. O sabah öksürerek uyanmış, bütün gün biri sanki boğazının gerisini bir tüyle gıdıklıyormuş gibi gelmişti.</p>

    <p>Pencereden bir süre bakıp Bert Hodges’un iyi olup olmadığını kontrol ettikten sonra oturma odasına geri döndü. Televizyonda reklamlar vardı. İki temizlik maddesi şişesi ekranda dans ediyordu. Lila, kendi evinin de böyle güzel görünmesini dileyerek etrafına baktı. Sally’nin hobisi, numaralara göre boyayarak İsa resimleri yapmaktı ve oturma odasının bütün duvarları şık çerçeveler içindeki resimlerle doluydu. Lila özellikle televizyonun arkasındaki duvara asılmış, Son Yemek’i tasvir eden resmi beğeniyordu. Sally, ona bu resmin altmış farklı renkte yağlıboyayla yapıldığını ve bitirmesinin neredeyse üç ay sürdüğünü söylemişti. Gerçek bir sanat eseriydi.</p>

    <p>Tam reklamlar bitmişti ki Cheryl bebek ağlamaya başladı. Öksürüklerle kesilen çirkin çığlığı boğuktu.</p>

    <p>Lila sigarasını aceleyle söndürerek yatak odasına gitti. Dört yaşındaki Eva hâlâ derin uykudaydı, ama beşiğinde yatmakta olan Cheryl’in yüzü endişe verici bir şekilde morarmıştı. Nefesi kesiliyormuş gibi ağlıyordu.</p>

    <p>Kendi öksürük krizlerini atlatan Lila paniğe kapılmadan bebeği ayaklarından tutup kaldırdı ve sırtına hafifçe vurdu. Doktor Spock’ın bu tür bir müdahaleyi onaylayıp onaylamadığını bilmiyordu, çünkü hiçbir kitabını okumamıştı. Ama yaptığı, Cheryl bebek üzerinde iyi sonuç vermişti. Kurbağa gibi bir ses çıkardıktan sonra inanılmaz miktarda, sapsarı bir balgam çıkardı.</p>

    <p>“Daha iyi misin?” diye sordu Lila.</p>

    <p>“İii,” dedi Cheryl bebek ve neredeyse anında tekrar uykuya daldı.</p>

    <p>Lila kâğıt mendille yeri temizledi. Bir bebeğin bu miktarda balgam çıkardığını daha önce hiç görmemişti.</p>

    <p>Kaşlarını çatarak tekrar <em>Yalan Rüzgârı</em>’nın karşısına oturdu. Bir sigara daha yaktı, ilk nefesi çektikten sonra yine öksürmeye başladı.</p>
  </div>
</body>
</html>
