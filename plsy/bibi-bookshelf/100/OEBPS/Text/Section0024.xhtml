<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">8. Bölüm</h2>

    <p>Joe Bob Brentwood 18 Haziran’da, kuzeni Bill Hapscomb ile konuştuktan beş saat sonra Teksas Otoyolu’nda, Arnette’in yaklaşık kırk kilometre doğusunda bir aracı aşırı hızdan durdurdu. Aşırı hız yapan sürücü, Braintree’den bir sigortacı olan Harry Trent’ti. Yetmiş kilometre hız limiti olan yolda doksan kilometre süratle gidiyordu. Joe Bob, ona ceza kesti. Trent bu cezayı itiraz etmeden kabul ettikten sonra Joe Bob’a ev ve hayat sigortası satmaya çalışarak onu eğlendirdi. Joe Bob, kendini çok iyi hissediyordu; ölmek, aklındaki son düşünceydi. Bununla birlikte hasta olduğunu inkâr edemezdi. Bill Hapscomb’un benzin istasyonundan benzinden fazlasını almıştı anlaşılan. Ve Harry Trent’e de ceza makbuzundan fazlasını vermişti.</p>

    <p>İşini seven sıradan bir adam olan Harry ve o, ertesi gün hastalığı kırktan fazla kişiye bulaştırdılar. O kırk kişinin başka kaç kişiye bulaştırdığını söylemek imkânsız... bir toplu iğne başında kaç meleğin dans edebileceğini tahmin etmek gibi bir şey. Adam başı beş kişi şeklinde ılımlı bir tahminde bulunulursa iki yüz sayısı elde edilir. Aynı ılımlı formülle o iki yüz kişinin bin kişiye bulaştırdığı söylenebilir, bin kişi beş bine, beş bin, <em>yirmi</em> beş bine...</p>

    <p>Birileri Kaliforniya Çölü altında, vergi mükelleflerinin parasıyla desteklenen ve kusursuzca işleyen bir saadet zinciri oluşturmayı başarabilmişti sonunda. Son derece ölümcül bir saadet zinciri.</p>

    <p>Harry Trent, Larry Underwood’un New York’a geldiği ve Frannie Goldsmith’in babasına Küçük Yabancı’ya hamile olduğunu söylediği gün, 19 Haziran’da, öğle yemeği için Doğu Teksas’ta bir lokanta olan Babe’s Kwik-Eat’e gitti. Peynirli burger mönüsü, ardından da tatlı olarak Babe’in leziz çilekli turtasından bir dilim yedi. Hafif bir soğuk algınlığı vardı; belki alerjik bir durumdu, zira sürekli hapşırıyor ve kendini tükürmek zorunda hissediyordu. Yemeğini yerken hastalığı Babe’e, bulaşıkçıya, köşedeki bölmede oturan iki kamyon şoförüne, ekmek dağıtıcısına ve müzik kutusundaki plakları değiştirmeye gelen adama bulaştırdı. Masasına servis yapan tatlı şeye ise ölüme bulanmış bir dolarlık bahşiş bıraktı.</p>

    <p>O çıkarken bir aile arabası lokantanın önüne park etti. Tepesindeki bagaj doluydu. Arabanın içiyse çocuklar ve bavullarla kaynıyordu. Arabada New York plakası, camını indirip, Harry’ye kuzeye giden 21. Karayolu’na nasıl gideceğini soran sürücününse New York aksanı vardı. Harry New York’lu adama 21. Karayolu’na nasıl çıkacağını ayrıntılı bir şekilde tarif etti. Adama ve ailesine yol tarifi vermekle kalmayıp farkında olmadan ölüm fermanlarını da verdi.</p>

    <p>New York’tan gelen tatilci, Büyük Elma’nın<a href="../Text/Section0108.xhtml#Footnote0005" id="Backlink0005"><sup>[5]</sup></a> 87. Bölge dedektif ekibinden bir teğmen olan Edward M. Norris’ti. Beş yıl sonra ilk kez gerçek anlamda bir tatile çıkıyordu. Ailesiyle çok iyi vakit geçirmişlerdi. Çocuklar Orlando’daki Disneyland’a gittiklerinde cennete gitmiş kadar mutlu olmuşlardı. Temmuzun ikinci gününde bütün ailesinin öleceğinden habersiz olan Norris çalışma arkadaşı, huysuz, orospu çocuğu Steve Carella’ya insanın karısı ve çocuklarıyla birlikte arabaya doluşup, güzel bir tatil yapabilmesinin pekâlâ mümkün olduğunu söylemeyi planlıyordu. Steve diyecekti ona, iyi bir dedektif olabilirsin, ama kendi aileni bile idare edemeyeceksen karda işeyerek açılmış bir delik kadar bile değerin yoktur.</p>

    <p>Norris ailesi, Babe’in Yeri’nde hızlıca bir yemek yedikten sonra Harry Trent’in takdire şayan yol tarifiyle hemen 21. Karayolu’na çıktı. Üç çocukları arkada boyama kitaplarını boyarken Ed ve karısı Trish güney misafirperverliğini konuşuyorlardı. Ed, Carella’nın iki canavar çocuğunun böyle uslu uslu oturmayacağından emindi.</p>

    <p>O gece Oklahoma’da bir otelde kaldılar ve hastalığı resepsiyon görevlisine bulaştırdılar. Çocuklar Marsha, Stanley ve Hector ise hastalığı oyun bahçesinde toplanmış, aileleriyle Batı Teksas’a, Alabama’ya, Arkansas’a ve Tennessee’ye giden diğer çocuklara bulaştırdılar. Trish hastalığı ayrıca iki sokak ötedeki çamaşırhanede çamaşır yıkamakta olan iki kadına da bulaştırdı. Buz almak için koridora çıkan Ed hastalığı yanından geçen adama bulaştırdı. Herkes ölümcül seriye dahil olmuştu.</p>

    <p>Trish ertesi sabah erken saatlerde Ed’i uyandırıp, Heck bebeğin hasta olduğunu söyledi. Kötü öksürüyordu ve ateşi vardı. Trish kuşpalazı olabileceğini düşünüyordu. Ed Norris inleyerek, çocuğa bir aspirin vermesini söyledi. Çocuk dört beş gün daha bekleseydi hastalığı eve döndüklerinde geçirecek ve Ed’in mükemmel tatiline (ve böbürlenme planlarına) gölge düşmeyecekti. Odalar arasındaki kapıdan zavallı çocuğun boğulurcasına öksürdüğünü duyabiliyordu.</p>

    <p>Hector’daki belirtilerin sabah azalacağını düşünen Trish –kuşpalazı kuluçkaya yatan bir hastalıktı– öğle vakti olduğunda yanıldığını anladı. Aspirin ateşi düşürmemişti; zavallı Heck’in gözleri çakmak çakmak olmuştu. Öksürüğünün şiddeti, Trish’in hiç hoşuna gitmiyordu, göğsünde de bir hırıltı vardı. Hector’un hastalığı her neyse, Marsha’ya da bulaşmış gibiydi ve Trish boğazının gerisinde nahoş bir gıcıklanma hissediyordu.</p>

    <p>“Hector’u doktora götürmemiz lazım,” dedi sonunda.</p>

    <p>Ed bir benzin istasyonuna girdi ve arabanın güneşliğine tutturduğu haritayı inceledi. Hammer Crossing, Kansas’taydılar. “Bilmiyorum,” dedi. “Belki bize iyi bir doktor önerecek birini bulabiliriz.” İç çekti ve elini öfkeyle saçlarının arasından geçirdi. “Hammer Crossing, Kansas! Tanrım! Neden böyle ücra bir yerde doktorluk olacak kadar hastalanır ki!”</p>

    <p>Babasının omzu üzerinden haritaya bakmakta olan Marsha, “Jesse James’in buranın bankasını soyduğu yazıyor baba,” dedi. “Hem de iki kez.”</p>

    <p>“Jesse James’e lanet olsun,” diye homurdandı Ed.</p>

    <p>“Ed!” diye bağırdı Trish.</p>

    <p>“Pardon,” dedi Ed söylediğinden pişmanlık duymayarak. Arabayı sürmeye devam etti.</p>

    <p>Ed Norris’in her seferinde öfkesini kontrol etmekte biraz daha zorlandığı altı telefon görüşmesinden sonra nihayet Polliston’da, saat üçe kadar gittikleri takdirde Hector’u muayene edebileceğini söyleyen bir doktor buldu. Polliston yollarının üstünde değildi, Hammer Crossing’in otuz kilometre batısındaydı, ama şimdi önemli olan, Hector’du. Ed bebek için iyice endişelenmeye başlamıştı. Çocuğu daha önce hiç bu kadar cansız görmemişti.</p>

    <p>Saat ikide, Doktor Brenden Sweeney’in muayenehanesindeki bekleme bölümünde oturuyorlardı. Ed de hapşırmaya başlamıştı. Sweeney’in bekleme odası tamamen doluydu, doktorun yanına ancak dörde doğru girebildiler. Trish, Heck’i ancak yarı bilinçli hale getirebilmişti ve kendisinin de ateşi olduğunu hissedebiliyordu. Sadece dokuz yaşındaki Stan Norris ortalıkta koşturacak kadar iyiydi.</p>

    <p>Sweeney’in muayenehanesinde beklerken yakında parçalanacak olan ülkede Kaptan Trips olarak bilinecek hastalığı, gidip bütün briç kulübüne dağıtmadan önce faturasını ödemek üzere muayenehaneye uğramış olan yaşlıca kadının da dahil olduğu yirmi beş kişiye bulaştırdılar.</p>

    <p>Bu yaşlıca, tombul kadının adı Bayan Robert Bradford’du. Briç kulübünde Sarah Bradford olarak tanınıyor, eşi ve yakın çevresi ise ona Cookie<a href="../Text/Section0108.xhtml#Footnote0006" id="Backlink0006"><sup>[6]</sup></a> diye seslenmeyi tercih ediyordu. Sarah o akşam iyi oynadı. Bunun sebebi muhtemelen ortağının en iyi arkadaşı Angela Dupray olmasıydı. Aralarında mutlulukla paylaştıkları bir telepati var gibiydi. Üç partiyi de kazandılar, dördüncüde <em>grand slam</em> yaptılar. Sarah için keyfe keder olan tek nokta, hafif bir soğuk algınlığına yakalanmış gibi olmasıydı. Sonuncudan bu kadar kısa süre sonra hastalanması haksızlıktı.</p>

    <p>Saat onda kulüpteki parti dağılınca Angela ile birer kokteyl içmek için bara gittiler. Angela’nın eve dönmek için acelesi yoktu. Haftalık poker partilerine ev sahipliği yapma sırası David’deydi ve o gürültüde Angela’nın uyuyabilmesi zaten mümkün değildi... yatmadan önce bir sakinleştirici almadığı sürece. Bu sakinleştirici, onun kitabına göre iki kadeh çakalerikli cindi.</p>

    <p>Sarah bir içki içti ve iki kadın o akşamki briç oyunu üzerine yorumlar yaptı. Bu arada yakınlarında bira içmekte olan iki genç adam da dahil olmak üzere Polliston Bar’daki herkese hastalığı bulaştırdı. Bir zamanlar Larry Underwood ve arkadaşı Rudy Schwartz’ın yaptığı gibi Kaliforniya yolcusuydular. Arkadaşlarından biri bir nakliye şirketinde onlara iş bulacağına dair söz vermişti. Ertesi gün batıya yöneldiler ve hastalığı yolculuk boyunca yaymaya devam ettiler.</p>

    <p>Saadet zincirleri başarılı olmaz. Bu bilinen bir gerçektir. Listenin en tepesindeki isme bir dolar gönderip, listenin altına isminizi eklemek ve beş kişiyi daha zincire dahil etmekle milyonlar kazanacağınız vaadi koskoca bir balondur. Ancak Kaptan Trips adlı bu saadet zinciri gayet başarılıydı. Piramit gerçekten de inşa ediliyordu. Ama temelden zirveye değil, tepeden aşağı ilerliyordu... zirve Charles Campion adındaki ordu güvenlik görevlisiydi. Bütün tavuklar kuluçkaya yatmak için kümese dönüyordu. Ama postacı içinde birer doların olduğu zarf yığınları getirirken, Kaptan Trips içinde bir veya iki ceset bulunan yatak odaları, hendekler, toplu mezar çukurları, kıyı kentlerinde okyanusa atılan, taş ocaklarını ve tamamlanmamış inşaatların kazılmış temellerini dolduran ceset yığınları getiriyordu. Ve elbette sonunda cesetler oldukları yerde çürüyordu.</p>

    <p>Sarah Bradford ve Angela Dupray park ettikleri arabalarına birlikte yürüdüler (bu arada caddede karşılaştıkları dört beş kişiye de hastalığı bulaştırdılar) ve yanaktan öpüşüp evlerine gittiler. Angela eve gidince hastalığı kocasına, onun beş poker arkadaşına ve ergenlik çağındaki kızı Samantha’ya bulaştırdı. Samantha, erkek arkadaşından belsoğukluğu kapmış olabileceğini düşünüyor ve çok korkuyordu. Gerçekten de kapmıştı. Ama endişelenmesini gerektirecek bir durum yoktu, zira annesinin ona bulaştırdığı canavarın yanında belsoğukluğu hiç kalırdı.</p>

    <p>Samantha ertesi gün Polliston Gençlik Merkezi’nin yüzme havuzundaki herkese hastalığı bulaştıracaktı.</p>

    <p>Ve böyle devam edecekti.</p>
  </div>
</body>
</html>
