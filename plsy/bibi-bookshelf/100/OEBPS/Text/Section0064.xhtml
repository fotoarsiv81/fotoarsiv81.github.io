<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">44. Bölüm</h2>

    <p>Kafayı sıyırıyordu... anlamıyor musun bebeğim?</p>

    <p>Düşününce, bunun Huey “Piyano” Smith’in bir şarkısından bir kısım olduğunu hatırladı. Epey eskiydi. Geçmişten bir patlama. Huey “Piyano” Smith, devamı nasıldı? <em>Ah-ah-ah-ah, lay lay... nay noy nay... ah-ah-ah-ah...</em> Huey “Piyano” Smith’in zekâsı, bilgeliği ve sosyal yorumu.</p>

    <p>“Sosyal yorumu sikeyim,” dedi. “Huey ‘Piyano’ Smith, benim zamanımdan önceydi.”</p>

    <p>Johnny Rivers seneler sonra Huey’un şarkılarından birini kaydetmişti, “Muhteşem Zatürre ve Sümüklü-Mümüklü Grip.” Larry Underwood bunu çok net hatırlıyordu ve duruma çok uygun olduğunu düşündü. Sevgili Johnny Rivers. Sevgili Huey “Piyano” Smith.</p>

    <p>“Defol,” diye fikrini söyledi Larry yine. Son derece solgun görünüyordu. New England otoyolunda sendeleyerek ilerliyordu. “Bana altmışlar lazım.”</p>

    <p>Tabii ya altmışlar, ne güzel günlerdi onlar. Altmışların ortaları, sonları. Çiçek Çocuklar. Gene için temizlenmek. Pembe çerçeveli gözlükleri ve kahrolası Brillo kutularıyla Andy Warhol. Velvet Underground. Yaratığın Yorba Linda’dan Dönüşü. Norman Spinrad, Norman Mailer, Norman Thomas, Norman Rockwell ve Bates Otel’den sevgili Norman Bates, heh-heh-heh. Dylan boynunu kırdı. Barry McGuire çatlak sesiyle “The Eve of Destruction”ı söyledi. Diana Ross, Amerika’daki bütün beyaz gençleri bilinçlendirdi. Tüm o muhteşem gruplar, diye sersemce düşündü Larry, bana altmışları verin ve seksenleri kıçınıza sokun. Rock and roll söz konusu olduğunda altmışlar, son altın çağdı. Cream. Rascals. Spoonful. Vokallerde Grace Slick, gitarda Norman Mailer ve davulda sevgili Norman Bates ve Airplane. Beatles. Who. Hepsi...</p>

    <p>Düştü ve başını vurdu.</p>

    <p>Dünya bir anda karardı, ardından yine aydınlandı. Elini şakağına götürdü ve parmak uçlarında kan olduğunu gördü. Umurunda bile değildi. O parlak ve muhteşem altmışlı yıllarda dedikleri gibi, ne olmuştu yani? Önceki haftayı uyanamadığı kâbuslarla geçirmesinin ve en iyi zamanların, çığlıklarının boğazına takılıp daha öteye gidemediği anlar oluşunun yanında düşüp başını vurması neydi ki Tanrı aşkına? İnsan kendi çığlığının sesiyle uyandığında çok daha fazla korkuyordu.</p>

    <p>Rüyasında kendini tekrar Lincoln Tüneli’nde görüyordu. Arkasında biri vardı, ama rüyasındaki Rita değildi. Şeytanın ta kendisiydi ve yüzünde ışıksız bir sırıtışla Larry’yi takip ediyordu. Kara Adam yürüyen ölü değildi, çok daha <em>beter</em> bir şeydi. Larry kâbuslara özgü o yapışkan yavaşlıkla koşuyor, görülmeyen cesetlere takılıyor, gitmeleri gereken yerler olduğu halde donmuş trafikte kalmış ve mezarları haline gelmiş arabalarının içinden doldurulmuş hayvanlarınkine benzer camlaşmış gözlerle ona bakmakta olduklarını hissedebiliyor ve koşmaya devam ediyordu ama karanlıkta bile görebilen o kara büyücü, kara şeytan amansızca onu takip ederken kaçmanın ne yararı vardı? Kara Adam bir süre sonra ona seslenmeye başlıyordu: <em>Hadi Larry, hadi, birlikte yapacağız Laarry...</em></p>

    <p>Kara Adam’ın nefesini omzunda hissediyor ve o an uyanmaya çalışıyor, kâbusundan kaçıyor ve çığlığı, sıcak bir kemik parçası gibi boğazına takılıyor ya da ölüleri bile uyandıracak bir şiddetle kurtuluyordu.</p>

    <p>Kara Adam’ın hayali gündüzleri belirsizleşiyordu. Sadece gece mesaisinde çalışıyordu. Gündüzleri Koca Yalnız, ona musallat oluyor, keskin dişleriyle durmak bilmeyen bir kemirgen –belki bir sıçan veya sansar– gibi beynini yiyordu. Gündüz vakti düşünceleri daha çok Rita üzerinde yoğunlaşıyordu. Sevgili Rita. Hayalinde onu yattığı yerde defalarca çeviriyor, şaşkınlık ve acı içinde ölmüş bir hayvanınkine benzeyen kısık gözlerini, bir zamanlar öptüğü ancak artık yeşil, bayat kusmukla dolu olan ağzını görüyordu. Ne kadar da kolay ölmüştü. Gece yarısı, <em>paylaştıkları kahrolası uyku tulumunun içinde.</em> Oysa kendisi şimdi...</p>

    <p>Eh, keçileri kaçırıyordu. Öyleydi, değil mi? Olan buydu. Kafayı sıyırıyordu.</p>

    <p>“Sıyırıyorum,” diye inledi. “Ah, Tanrım, deliriyorum.”</p>

    <p>Hâlâ mantıklı düşünen bir tarafı, bunun doğru olabileceğini, ama şu an yaşadığının aşırı sıcağın etkisi olduğunu söylüyordu. Rita’nın başına gelenlerden sonra motosiklet kullanamaz olmuştu. Yapamamıştı, bir tür zihinsel engellenme gibiydi. Kendini sürekli otoyola yapışmış, kanlar içinde kalmış halde görüyordu. Bu yüzden motosikleti bir yerde bırakmıştı. O günden beri yürüyordu. Kaç gün olmuştu? Dört? Sekiz? Dokuz? Bilmiyordu. Hava sıcaklığı o sabah saat ondan beri otuz derecenin üzerindeydi, saat neredeyse dörde geliyordu ve başında bir şapka bile yoktu.</p>

    <p>Motosikleti kaç gün önce bıraktığını hatırlamıyordu. Önceki gün değildi, evvelki gün de değildi herhalde. Hem ne önemi vardı ki? Motosikletten inmiş, vitese takmış, gazı çevirmiş ve freni bırakmıştı. Motosiklet, kendini titreyen ellerinin arasından bir derviş gibi kurtarmış ve Concord’un hemen doğusunda, 9. Karayolu’nun üzerinde bir yerde delice homurdanarak bankete yönelmişti. Motosikletini öldürdüğü kasabanın isminin Gossville olabileceğini düşündü, ama bunun da bir önemi yoktu. Gerçek, motosikletin artık işine yaramadığıydı. Aleti saatte yirmi kilometreden daha hızlı kullanmaya cesaret edememiş ve o yavaşlıkta ilerlerken bile karabasan gibi hayallere kapılarak motosikletin üstünden savrularak kafatasını kıracağını, kör bir virajı dönüp hemen ötesinde kalmış bir kamyona bodoslama çarpacağını ve aniden bir alev topuna dönüşeceğini düşünmeye başlamıştı. Bir süre sonra kahrolası hararet lambası yanmıştı, <em>elbette</em> yanmıştı ve kırmızı ışığın hemen üzerinde küçük ve sade harflerle KORKAK yazdığını görür gibi olmuştu. Motosikleti kullanmaktan zevk aldığı, rüzgârı yüzünde hissetmekten ve asfaltın ayaklarının altından hızla kayıp gidişini izlemekten hoşlandığı anlar olmamış mıydı? Olmuştu. Rita, onunla birlikteyken, kısık bir çift göz ve kusmukla dolu bir ağız haline dönüşmesinden önce çok keyif almıştı.</p>

    <p>Böylece motosikleti yabani otlarla dolu oluğa gönderdikten sonra yolun kenarına gitmiş ve her an tekrar yola çıkıp ona saldıracakmış gibi temkinli ama aynı zamanda dehşet içinde ardından bakmıştı. <em>Hadi ama,</em> diye düşünmüştü. <em>Hadi artık hareketsiz kal, kahrolası.</em> Ama motosiklet uzun bir süre durmamıştı. Arka tekerleği faydasızca dönerek homurdanmış, aç zinciri, geçen sonbaharda düşen yaprakları yutup savurmuş, acı kokulu, kahverengi toprakları püskürterek çılgınca debelenmişti. Egzozundan mavi bir duman çıkıyordu. Ve o zaman bile abartarak motosiklette doğaüstü bir güç olduğunu, mezarında doğrulup onu çiğneyeceğini düşünmüştü. Ya öyle olacaktı ya da bir gün yaklaşan bir motor sesi duyup arkasına bakacak ve bir türlü teslim olmak ve hareketsiz kalmak bilmeyen kahrolası motosikletinin otoyol üzerinde yüz yirmi kilometre süratle kükreyerek üzerinde, arkasında beline sarılmış, yüzü tebeşir beyazına dönmüş, gözleri kısık, saçları kış ortasındaki mısır püskülleri kadar kuru olan Rita Blakemoor olan Kara Adam’la kendisine doğru geldiğini görecekti. Sonra motor nihayet son çırpınışların ardından susup hareketsiz kalmış ve Larry, bir parçası koparılmış gibi hüzünle ona bakmıştı. Motosiklet olmayınca elinde sessizliğe karşı kullanabileceği bir silah da kalmamıştı ve sessizlik, bir anlamda bir kaza sonucu ciddi bir şekilde yaralanmak veya ölmek korkusundan çok daha beterdi. O günden beri yürüyordu. 9. Karayolu üzerinde yer alan, içlerinde anahtarları üzerinde motosikletlerin vitrinlerinde sergilendiği galeriler olan birkaç küçük kasabanın içinden geçip gitmişti, ama motosikletlere fazla uzun süre bakarsa gözünün önünde yol kenarında kendi kanının oluşturduğu bir gölde yatar hali son derece canlı bir şekilde, Charles Band’in bazen korkunç bazense büyüleyici olabilen, insanların koca kamyonların tekerlekleri altında öldüğü veya iç organlarında beslenip büyüyen esrarengiz böceklerin irileşip dışarı çıkmasıyla vücutları parçalanarak geberdiği korku filmlerinden bir sahne gibi canlanıyor ve sessizliğe dayanmaya çalışarak, titreyerek, solgun bir yüzle oradan uzaklaşıyordu. Dudağının üstünde ve şakaklarında minik ter damlaları beliriyor, dönüp tekrar bakmamak için çaba gösteriyordu.</p>

    <p>Kilo vermişti, vermese şaşırırdı zaten. Her gün şafaktan gün batımına dek durmaksızın yürüyordu. Uyumuyordu. Kâbuslar onu saat dört civarında uyandırıyor, kalkıp Coleman lambasını yakıyor ve dibinde durarak güneşin doğmasını bekliyordu. Hava önünü göremeyeceği kadar kararana dek yürüyor ve ardından bir kaçak gibi sinsice, aceleyle kamp kuruyordu. Kampı kurduktan sonra kokain içip yatmış bir adam gibi yarı uyanık yatıyordu. Ah bebeğim, salla, kıvır, yuvarlan. Bir kokainman gibi az yiyordu; hiç açlık hissetmiyordu. Ne kokain ne dehşet iştaha iyi geliyordu. Larry, Kaliforniya’daki o uzun partiden beri kokaine bulaşmamıştı, ama her an dehşet içindeydi. Ağaçlar arasındaki bir kuşun ötüşü tüylerini ürpertiyordu. Bir başka hayvan tarafından avlanan bir hayvanın ölüm çığlığı onu yerinden sıçratabiliyordu. Zayıflığı ve sıskalığı geçmiş, bir deri bir kemik kalmıştı. Şimdilerde ise bir deri bir kemik halinden anormal erime safhasına geçme arasındaki mecazi (veya metabolizmaya ait) çitin üzerindeydi. Sakal bırakmıştı. Rengi saçlarının iki ton açığıydı ve çarpıcı bir görünümü vardı. Gözleri iyice çukura kaçmıştı; kapana kısılmış küçük, umutsuz bir hayvanın gözleri gibi yuvalarında parlıyorlardı.</p>

    <p>“Kafayı sıyırıyorum,” diye inledi tekrar. Çatlak sesindeki yoğun ümitsizlik onu dehşete düşürdü. O kadar kötüleşmiş miydi? Bir zamanlar başarılı bir şarkıya imza atmış, kendi döneminin Elton John’u olmayı hayal eden... vay canına, Jerry Garcia <em>buna</em> nasıl da gülerdi... hayata umutla bakan bir Larry Underwood vardı. O adam şimdi New Hampshire’ın güneydoğusunda bir yerlerde, 9. Karayolu üzerinde sürünürcesine ilerleyen âciz bir yaratığa dönüşmüştü. Diğer Larry Underwood’un bu sürüngenle kesinlikle işi olmazdı. Bu...</p>

    <p>Ayağa kalkmaya çalıştı ama yapamadı.</p>

    <p>“Of, bu çok aptalca,” dedi yarı gülerek yarı ağlayarak.</p>

    <p>Yolun karşı tarafında, iki yüz metre ötedeki tepede bir serap gibi dalgalanan bembeyaz, güzel bir New England çiftlik evi vardı. Yan tarafı ve kiremitleri yeşildi. Ön bahçedeki otlar büyümüştü. Bahçenin bittiği yerde, şırıltısını bulunduğu yerden duyabildiği küçük bir dere vardı; insanı büyüleyen bir sesti. Hemen dibinde, muhtemelen arazinin sınırlarını belirten, kıvrılarak uzanan bir taş duvar vardı. Duvarı boyunca aralıklarla sıralanmış karaağaçların geniş gölgeleri yere düşüyordu. O Dünyaca Ünlü Zavallı Sürünüş’üyle oraya gidip bir süre gölgede oturacaktı, evet bunu yapacaktı. Kendini... genel olarak biraz daha iyi hissettiğinde... ayağa kalkacak ve dereye gidip elini yüzünü yıkayacaktı. Muhtemelen kötü kokuyordu. Gerçi kimin umurundaydı? Artık Rita da ölmüşken onu kim koklayacaktı?</p>

    <p>Acaba hâlâ çadırın içinde mi yatıyor, diye düşündü dehşetle. Şişiyor mu? Sinekler üzerinde toplanıyor mu? Metro istasyonunun tuvaletindeki o siyah şeye benzer bir yığına mı dönüşüyordu? Başka nerede olacaktı? Bob Hope ile Palm Springs’te golf oynamaya gitmiş olamazdı ya!</p>

    <p>“Tanrım, bu çok korkunç,” diye fısıldadı ve sürünerek yolun karşısına geçti. Gölgeye vardığı an ayağa kalkabileceğini düşünüyordu ama bu çok fazla enerji gerektirecek gibi görünüyordu. Yine de motosikletinin onu takip edip etmediğini görmek için geldiği yöne doğru bakmasına yetecek kadar enerji saklamıştı.</p>

    <p>Gölge en azından beş derece daha serindi. Larry rahatladığını ifade eden uzun bir nefes verdi. Güneşin kızgın ışıklarıyla yanan ensesine dokundu ve acıyla geri çekti. Güneş yanığı acısı mı? Xylocaine al. Ve tüm o iyi gelen boklardan. Şu adamları kızgın güneş altından çekin. Yan bebeğim, yan. Watts. Watts’ı hatırlıyor musun? Maziden bir başka anı. Bütün insan ırkı, mazide kalan koca bir anı.</p>

    <p>“Hastasın dostum,” dedi ve başını karaağacın gövdesine dayayarak gözlerini kapadı. Göz kapaklarının içinde hareket eden kırmızı ve siyah şekiller vardı. Suyun şırıltısı rahatlatıcı ve tatlıydı. Birazdan gidip içecek ve elini yüzünü yıkayacaktı. Biraz sonra.</p>

    <p>Uyudu.</p>

    <p>On dakika geçti ve günler sonra ilk defa rüya görmeden deliksiz uyku çekti. Elleri gevşekçe kucağında duruyordu. Zayıf göğsü inip kalkıyor, sakalı yüzünü daha da ince gösteriyordu. Kimsenin inanmayacağı korkunç bir katliamdan kaçmayı başarmış yalnız bir mülteci gibi görünüyordu. Güneşin kavurduğu yüzündeki çizgiler teker teker yumuşadı. Bilinçsizliğin en derin seviyelerine dek indi ve orada, serin çamura saklanarak sıcak yazın geçmesini bekleyen küçük bir nehir yaratığı gibi kaldı. Güneş, gökyüzünde alçalıyordu.</p>

    <p>Dere kenarındaki çalılar, içlerinde bir şey hareket edince hafifçe sallandı. Hareket bir anlığına tereddütle kesildi, ardından tekrar devam etti. Bir süre sonra çalıların arasından bir çocuk çıktı. Yaşı on üç olabilirdi. Belki de ondu ve zamanından önce boy atmıştı. Üzerinde sadece bir Fruit of the Loom şortu vardı. Vücudu, belinin hemen üzerinden başlayan şaşırtıcı beyazlık haricinde maun rengindeydi. Cildi kimisi eski, kimisi yeni sivrisinek ve pire ısırıklarıyla doluydu. Sağ elinde bir kasap bıçağı tutuyordu. Sapı hariç otuz santim uzunluğundaydı, kenarı tırtıklıydı. Güneşin altında göz kamaştırıcı bir şekilde parlıyordu.</p>

    <p>Larry’nin gölgesinde uyuduğu karaağaca hafifçe eğilerek dikkatle yaklaştı ve yanında durdu. Gözleri yeşilimsi maviydi, deniz suyunun rengindeydi. Hafifçe çekik oluşları, ona Çinli havası veriyordu. İfadesiz, vahşi gözlerdi. Bıçağı havaya kaldırdı.</p>

    <p>Yumuşak ve kararlı bir kadın sesi, “Hayır,” dedi.</p>

    <p>Bıçağı indirmeyen çocuk, başını hafifçe yana eğerek ona doğru döndü. Duruşundan hem düş kırıklığına uğradığı hem kararı sorguladığı anlaşılıyordu.</p>

    <p>“İzleyip göreceğiz,” dedi kadın.</p>

    <p>Çocuk özlemle bir Larry’ye bir bıçağına baktı ve ardından geldiği yönde gözden kayboldu.</p>

    <p>Larry uyumaya devam etti.</p>

    <p class="paragraf">Uyandığında ilk dikkatini çeken, kendini iyi hissettiğiydi. İkincisi, aç oluşuydu. Üçüncüsü, güneşin bulunduğu yerde bir terslik oluşuydu, sanki ters yönde ilerlemişti. Dördüncüsüyse kaba tabirle bir yarış atı gibi işeme ihtiyacı duyduğuydu.</p>

    <p>Ayağa kalktı ve vücudundan gelen çıtırtıları keyifle dinleyerek gerindi. Kısa bir süre kestirmemiş, bütün gece uyumuştu. Saatine bakınca güneşin neden yanlış yerde olduğunu anladı. Saat dokuz buçuktu. Midesi kazınıyordu. Büyük beyaz evde yiyecek bir şeyler bulabilirdi muhtemelen. Konserve çorba, belki tuzlanmış et. Karnı guruldadı.</p>

    <p>Eve gitmeden önce dereden aldığı suyla bütün vücudunu yıkadı. Ne kadar zayıfladığı açıkça görülüyordu. Ayağa kalktı, gömleğiyle kurulandı ve pantolonunu giydi. Bir kısmı su üstünde kalan birkaç iri taşa basarak karşıya geçti. Geçtikten sonra aniden durdu ve sık çalılara baktı. Uyandığından beri içindeki uykuda olan korku, bir anda patladı ve aynı hızla tekrar yok oldu. Duyduğu muhtemelen bir sincap, dağsıçanı veya bir tilkiydi. Başka bir şey değildi. İlgisizce dönüp, evin önündeki avluya doğru yürümeye başladı.</p>

    <p>Yolun yarısını geçmişken zihninde bir fikir baloncuk gibi belirerek patladı. Öylesine aklına gelivermişti. Olduğu yerde kalakaldı.</p>

    <p><em>Neden bisiklete binmedin?</em></p>

    <p>Dereyle evin tam ortasında, bahçede dikiliyordu. Fikrin basitliği onu afallatmıştı. Harley’i attığından beri yürüyordu. Yürüyor, bitkin düşüyor ve sonunda güneş çarpması veya ona benzer bir durum sonucu yığılıp kalıyordu. İsteseydi bir bisiklet bulup hızla ilerleyebilir ve muhtemelen kıyıya çoktan varmış, yazlık evini seçerek içini doldurmaya başlamış olurdu.</p>

    <p>Gülmeye başladı. Kahkahaları önce hafifti, sessizlikte çıkardığı bu ses ilk anda onu ürpertti. Etrafta birlikte gülecek kimse yokken gülmek, deliler ülkesine gidiş yolculuğuna çıkmakta olduğunun bir başka belirtisiydi. Ama kahkahası kulağına o kadar gerçek ve içten, o kadar <em>sağlıklı</em> ve eski, Larry Underwood’a o kadar aitmiş gibi geliyordu ki engellemeye çalışmadı. Ellerini kalçalarına koydu, başını geriye attı ve inanılmaz aptallığına katılarak güldü.</p>

    <p>Arkasındaki çalılar arasından yeşil mavi gözler, bütün bu olanları izliyordu. Bakışları, hâlâ kendi kendine gülüp, başını iki yana sallayarak eve doğru yürümeye devam eden Larry’nin üzerinden hiç ayrılmadı. Verandaya tırmanıp ön kapıyı yoklamasını ve kilitli olmadığını görmesini seyretti. Bakışları, içeri girene kadar Larry’nin üzerinden ayrılmadı. Ardından çalılar sallanıp Larry’nin bir hayvanın marifeti olduğunu düşünerek üstünde durmadığı o hışırtı sesini çıkardı. Şortu haricinde çıplak olan bıçaklı çocuk aralarında ilerledi.</p>

    <p>Bir başka el uzanıp çocuğun omzunu okşadı. Çocuk hemen olduğu yerde kaldı. Kadın dışarı çıktı... uzun boylu ve heybetliydi, ama çalıları hiç oynatmamıştı. Kalın telli, simsiyah, parlak saçları arasında tutam tutam, çarpıcı beyazlar vardı; şaşırtıcı ve etkileyici saçlardı. Kıvrılarak omzunun üzerinden göğüs hizasına dek iniyordu. Kadının ilk göze çarpan özelliği, uzun boyuydu. Ardından gözler saçlara kayıyor ve insan sert ve parlak telleri adeta bakışlarıyla hissediyordu. Bakan kişi erkekse, o saçları ay ışığı altında, yastık üzerinde dağılmış halde hayal etmesi kaçınılmazdı. Yatakta nasıl olduğunu merak ederdi. Ama daha önce hiçbir erkeği içine almamıştı. Saftı, Bekliyordu. Rüyalar görmüştü. Bir keresinde, üniversitedeyken bir cadı tahtası bulmuştu. Bu adamın o olup olmadığını merak ediyordu.</p>

    <p>“Bekle,” dedi çocuğa.</p>

    <p>Çocuğun acılı yüzünü kendi sakin yüzüne doğru çevirdi. Sorunun ne olduğunu biliyordu.</p>

    <p>“Eve bir şey olmayacak. Neden eve zarar versin Joe?”</p>

    <p>Çocuk dönüp özlem ve endişeyle tekrar eve baktı.</p>

    <p>“Gittiğinde onu takip edeceğiz.”</p>

    <p>Çocuk başını hırçınca iki yana salladı.</p>

    <p>“Evet, buna mecburuz. <em>Mecburum.</em>” Ve içindeki bu his çok kuvvetliydi. Belki aradığı o değildi, ama olmasa bile yıllardır takip etliği, artık sonu çok yaklaşmış olan zincirin bir halkasıydı.</p>

    <p>Joe –asıl ismi bu değildi– bıçağı, kadına saplamak istercesine vahşice kaldırdı. Kadın kendini korumak veya kaçmak için hiçbir girişimde bulunmadı. Çocuk bıçağı yavaşça indirdi. Eve doğru döndü ve bıçağını havaya saplar gibi yaptı.</p>

    <p>“Hayır, yapmayacaksın,” dedi kadın. “Çünkü o bir insan ve bizi...” Sustu. <em>Başka insanlara götürebilir,</em> diyecekti. Ama söylemek istediğinin bu olduğundan emin değildi. En azından <em>hepsinin</em> bu olduğundan. İkilemi şimdiden hissetmeye ve Larry’yi hiç görmemiş olmayı dilemeye başlamıştı. Çocuğu tekrar okşamaya çalıştı ama oğlan öfkeyle uzaklaştı. Büyük beyaz eve kıskançlıkla yanan gözlerle baktı. Bir süre sonra çalılara yönelerek kadına içerlemiş bir halde baktı. Kadın, iyi olduğunu görmek niyetiyle peşinden gitti. Çocuk yere yatarak bıçağı göğsüne bastırdı ve cenin pozisyonu aldı. Başparmağını ağzına sokarak gözlerini kapadı.</p>

    <p>Nadine, derenin küçük bir havuz oluşturduğu yere giderek diz çöktü. Avuçlarıyla su alıp içti ve evi izlemeye koyuldu. Bakışları sakindi ve yüzünde Raphael’in Kutsal Bakiresini andıran bir ifade vardı.</p>

    <p class="paragraf">Larry o gün öğleden sonra 9. Karayolu’nun ağaçlar arasında ilerleyen bölümünde pedal çevirirken gözüne yeşil bir tabela ilişti ve okumak için durdu. Üzerinde TATİL DİYARI MAINE yazıyordu. Gördüğüne inanmakta zorlandı; korkusunun yarı sersemliği içinde olağanüstü bir mesafe katetmiş olmalıydı. Ya öyleydi ya da bir yerlerde birkaç gün kaybetmişti. Tekrar yola çıkmaya niyetlenmişti ki bir şey –ormandan veya kafasının içinden gelen bir gürültü– aniden omzu üzerinden geriye bakmasına sebep oldu. New Hampshire’a doğru bomboş uzanan 9. Karayolu’ndan başka hiçbir şey yoktu.</p>

    <p>Kuru mısır gevreği ve Ritz krakerler üzerine sıkılmış krem peynirden oluşan kahvaltısını ettiği büyük beyaz evden ayrıldığından beri takip edildiği hissi kuvvetli bir şekilde kendini göstermişti. Bir şeyler <em>duyuyor,</em> hatta gözünün ucuyla <em>görür</em> gibi oluyordu. Bu tuhaf durumda tam anlamıyla hayata dönmeye çalışan gözlem gücü en ufak sinyalde bile tetikleniyor, sinir uçları en minik uyarılarla bile ayağa kalkıyor ve hepsinin toplamı bile izleniyormuş olmaya dair sadece belli belirsiz bir önsezi haline geliyordu. Bu his onu diğerleri kadar ürkütmüyordu. Halüsinasyon veya sayıklama söz konusu değildi. Birileri onu izliyor ve ortaya çıkmıyorsa muhtemelen ondan korktukları içindi. Ve bir motosikletle saatte kırk kilometre hızla ilerlemeye bile cesaret edemeyen sıska Larry Underwood’dan bile korkuyorlarsa muhtemelen kendileri de zararsızdı.</p>

    <p>Büyük beyaz evin yedi kilometre doğusundaki bir spor mağazasından aldığı bisiklet bacaklarının arasında olduğu halde ayakta duran Larry, seslendi. “Orada biri mi var? Neden dışarı çıkmıyorsunuz? Size zarar verecek değilim.”</p>

    <p>Cevap yoktu. Sınırı belirten tabelanın yanında durmuş izliyor, bekliyordu. Bir kuş öttü ve göğe yükseldi. Başka bir hareket olmadı. Bir süre sonra pedal çevirmeye devam etti.</p>

    <p class="paragraf">Akşam saat altı civarında, 9 ve 4. karayollarının kesiştiği bölgeye kurulmuş Kuzey Berwick adındaki küçük kasabaya vardı. Gece orada kamp yapıp sabah sahile doğru yola devam etmeye karar verdi.</p>

    <p>9 ve 4. karayollarının Kuzey Berwick’te kesiştiği noktada küçük bir market vardı. Larry içeri girip çalışmayan bir buzluktan altılı bir bira aldı. Black Label’dı, daha önce hiç denememişti. Belki de o bölgeye has bir markaydı. Koca bir paket Humpty Dumpty tuzlu sirkeli patates cipsi ve iki kutu Dinty Moore biftek aldı. Yahni. Aldıklarını çantasına koyup dışarı çıktı.</p>

    <p>Yolun karşısında bir restoran vardı. Bir an için gerisinde kayboluveren iki uzun gölge görür gibi oldu. Gözleri ona oyun oynuyor olabilirdi, ama hiç sanmıyordu. Yolun karşısına koşup onları şaşırtarak ortaya çıkmalarını sağlamayı düşündü: Sobe! Oyun bitti çocuklar. Ama yapmamaya karar verdi. Korkunun ne olduğunu iyi biliyordu.</p>

    <p>Onun yerine çantasını gidonuna astığı bisikletini otoyol üzerinde bir süre itti. Arkasında ağaçlar olan, tuğlayla inşa edilmiş bir okul binası gördü. Ağaçlık alandan bir kamp ateşine yetecek kadar kuru dal topladı ve okulun asfalt kaplı oyun bahçesinde kamp kurdu. Yakınlarda, tekstil fabrikasının yanından, otoyolun ise altından geçen bir dere vardı. Birasını derede soğuttu ve konserve yahnilerden birini ateşte ısıttı. Yemeğini salıncaklardan birine oturarak sefertasından yedi. Gölgesi, basketbol sahasının solmuş çizgileri üzerinde bir ileri bir geri yavaşça hareket ediyordu.</p>

    <p>Peşindeki insanlardan neden korkmadığını merak ediyordu... artık onu en azından iki kişinin takip ettiğinden emindi. Bunun doğal bir sonucu olarak o uzun süren uykudan kalktığından beri neden kendini bu kadar iyi hissettiğini merak etti. Sanki uykusunda damarlarından kara bir zehir akıtılmıştı. Tek sebebi dinlenmeye ihtiyaç duyması mıydı? Başka bir etken yok muydu? Bu fazla basit görünüyordu.</p>

    <p>Peşindekiler kötü niyetli olsaydılar şimdiye kadar çoktan ona zarar vermeye çalışırlardı, mantığı bu sonuca ulaşıyordu. Gizlendikleri yerden ona ateş edebilirler ya da en azından silahlarıyla yaklaşıp onu teslim olmaya zorlayabilirlerdi. İstediklerini almış olurlardı... ama mantıklı düşününce (mantıklı düşünebilmesi <em>güzeldi,</em> zira son günlerde içindeki panik ve dehşet düşünebilme yeteneğini neredeyse yok etmiş gibiydi) başkalarının isteyebileceği neye sahipti ki? Dünyevi varlıklar söz konusuysa, herkese yetecek kadar vardı, ne de olsa geride pek fazla insan kalmamıştı. Tuvalette, kucağında bir Sears kataloğuyla otururken sahip olmayı hayal ettiği ve vitrinlerin gerisinde gördüğü her şey artık elinin altındayken insanın çalma, öldürme ve hayatını kaybetme riskini göze alması son derece mantıksızdı. Camı kır, içeri gir ve istediğini al. Her şey bu kadar basitti.</p>

    <p>Başkalarının yoldaşlığına sahip olmak için aynı şey söz konusu değildi. Bu, Larry’nin de bildiği gibi büyük bir lükstü. Ve korkmayışının asıl sebebi, bu insanların onu istediğini düşünmesiydi. İstekleri er geç korkularını bastıracaktı. O zamana dek bekleyecekti. Onları bir bıldırcın sürüsü gibi korkutup ortaya çıkartmayacaktı; bu, durumu daha da kötüleştirirdi. İki gün önce bir başkasını görse muhtemelen kendisi de sinip saklanırdı. Başka türlü davranamayacak kadar dehşet içindeydi. Bu yüzden bekleyecekti. Ama bir yandan da başkalarını görebilmek için yanıp tutuşuyordu. Gerçekten.</p>

    <p>Dereye geri dönüp, sefertasını duruladı. Altılı bira paketini sudan alıp salıncağa geri döndü. Kutulardan birini açtı ve gölgeleri gördüğü restorana doğru kaldırdı.</p>

    <p>“Sağlığınıza,” dedi Larry ve tek yudumda kutunun yarısını içti. Nasıl da usulca iniyordu midesine!</p>

    <p>Altı kutuyu da bitirdiğinde saat yediyi geçmişti ve güneş yavaş yavaş gözden kayboluyordu. Kamp ateşinin kalan son korlarını tekmeleyerek ayırdıktan sonra eşyalarını toparladı. Yarı sarhoş ve kendinden hoşnut bir şekilde 9. Karayolu üzerinde beş yüz metre kadar ilerledikten sonra verandası kapalı bir ev buldu. Bisikletini bahçeye bıraktı, uyku tulumunu aldı ve verandanın kapısını bir tornavida yardımıyla açtı.</p>

    <p>Onu veya onları görme ümidiyle bir kez daha etrafına bakındı –hâlâ takipte olduklarını hissediyordu– ama yol sessiz ve bomboştu. Omuz silkerek içeri girdi.</p>

    <p>Vakit hâlâ erkendi, bu yüzden bir süre yattığı yerde debeleneceğini sandı, ama görünüşe bakılırsa uykusunu tam anlamıyla almamıştı. On beş dakika sonra tüfeği hemen sağ elinin dibinde durur halde derin bir uykuya daldı ve solukları ağırlaştı.</p>

    <p class="paragraf">Nadine yorgundu. Bu, hayatının en uzun günü olmuş gibiydi. İki kez yakalandıklarını sanmıştı. İlki, Strafford yakınlarında, ikincisiyse New Hampshire-Maine sınırında, omzu üzerinden geri bakıp seslendiğindeydi. Ona kalsa görülüp görülmemek umurunda değildi. Bu adam, on gün önce büyük beyaz evin önünden geçen adam gibi deli değildi. O adam, üzerinde silahlar, el bombaları ve cephane taşıyan bir askerdi. Kahkahalarla gülüyor, ağlıyor. Teğmen Morton adında birini hayalarını havaya uçurmakla tehdit ediyordu. Ortalıkta Teğmen Morton diye biri görünmüyordu ve hâlâ hayattaysa, bu onun için iyi bir durumdu. Joe, o adamdan da korkmuştu ve o zaman bu, yerinde bir korkuydu.</p>

    <p>“Joe?”</p>

    <p>Etrafına bakındı.</p>

    <p>Joe gitmişti.</p>

    <p>Nadine uykuya dalmak üzereydi. Battaniyeyi açıp ayağa kalktı. Vücudunun en azından yüz noktasında yüzünü buruşturmasına yol açan ağrılar hissetti. Bisiklet üzerinde bu kadar uzun zaman geçirmeyeli ne kadar olmuştu? Herhalde hiç bu kadar uzun süre pedal çevirmemişti. Bir de güvenli mesafeyi koruma endişesi vardı. Fazla yaklaşırlarsa görülebilirler ve bu, Joe’yu üzerdi. Fazla geriye düşerlerse adam 9. Karayolu’ndan ayrılıp bir başka yola sapabilir ve onu kaybedebilirlerdi. Bu da Nadine’i üzerdi. Larry’nin bir daire çizerek arkalarından dolaşacağı hiç aklına gelmemişti. Neyse ki (en azından Joe için bir şanstı) bu Larry’nin de aklına gelmemişti.</p>

    <p>Kendi kendine Joe’nun adama (ve sadece ona da değil) ihtiyaç duydukları gerçeğini kabulleneceğini söyleyip duruyordu. Tek başlarına kalamazlardı. Yalnız kalırlarsa yalnız öleceklerdi. Joe bu fikre alışacaktı elbette, ne de olsa o da Nadine gibi bütün hayatını böyle tecrit edilmiş halde yaşamamıştı. Başka insanlarla bir arada bulunma ihtiyacı göz ardı edilemezdi.</p>

    <p>“Joe,” diye seslendi yumuşak bir sesle.</p>

    <p>Çalılar arasında ilerleyen Vietkonglu bir gerilla kadar sessiz olabilirdi, ama Nadine’in kulakları son üç hafta içerisinde onun hareketlerini takip edebilecek kadar keskinleşmişti ve bu gece ikramiye olarak ay ışığı da vardı. Çakılların hafif tıkırtısını duydu ve Joe’nun nereye gitmekte olduğunu anladı. Ağrılarına aldırmayarak peşinden gitti. Saat onu çeyrek geçiyordu.</p>

    <p>Bisikletlerini restoranın gerisindeki kulübeye bırakarak marketin karşısındaki Kuzey Berwick Izgara’nın arkasına kamp kurmuşlardı (çimlerin üzerine iki battaniye sermeye kamp kurma denirse tabii). Takip ettikleri adam yolun karşısındaki okulun oyun bahçesinde yemek yemiş (“Bahse girerim yanına gidersek bize yemek verir, Joe,” demişti onu ikna etmeye çalışarak. “Ne güzel kokuyor, değil mi? Salamdan daha iyi olduğu kesin.” Joe’nun gözleri irileşerek akları belirginleşmiş, ardından başını hırçınca iki yana sallamıştı) ve ardından yolun biraz ilerisinde bir eve girmişti. Bisikletini sürüşünü izleyen Nadine, adamın biraz sarhoş olabileceğini düşünmüştü. Şimdi seçtiği evin verandasında uyuyordu.</p>

    <p>Topuklarına çakıllar battıkça yüzünü buruşturarak adımlarını hızlandırdı. Sol taraftaki evlerin, yabani otlarla kaplanmaya başlayan bahçelerinden geçti. Çiylerle kaplı, tatlı kokulu otlar bileklerine kadar yükseliyordu. Aklına, bu gecenin aksine dolunay olan ayın altında bir delikanlıyla çimler üzerinde koştuğu gece geldi. Karnının alt kısmı heyecandan gerilmişti ve diri göğüslerinin verdiği cinsellik hissini yoğun bir şekilde hissediyordu. Ay ve bacaklarını gecenin nemiyle ıslatan çimler, kendini sarhoş gibi hissetmesine neden olmuştu. Delikanlı yakalayacak olursa bekâretini ona vereceğini biliyordu. Mısırlar arasında bir Kızılderili gibi koşmuştu. Delikanlı onu yakalayabilmiş miydi? Fark eder miydi peki?</p>

    <p>Karanlıkta buz gibi parlayan beton giriş yolundan geçerek daha hızlı koştu.</p>

    <p>İşte Joe oradaydı, adamın uyuduğu etrafı kapatılmış verandanın yanında duruyordu. Beyaz şortu, karanlıktaki en parlak şeydi; çocuğun teni o kadar koyuydu ki ilk bakışta şort, havada asılı duruyormuş veya H. G. Wells’in görünmez adamı tarafından giyilmiş gibi görünüyordu.</p>

    <p>Joe, Epsom kasabasındandı, bunu biliyordu, çünkü onu orada bulmuştu. Nadine, Epsom’un yirmi beş kilometre kuzeydoğusunda bulunan Güney Barnstead’dendi. Nadine, kendi kasabasından ve evinden ayrılmadan civarda yaşayan başka insanlar olup olmadığını araştırmıştı. Giderek büyüyen daireler çiziyordu. Joe’yu bulduğu sırada çocuk, ısırığın boyutuna bakılırsa bir sıçan veya sincap tarafından ısırılmış, ateşler içinde sayıklıyordu. Epsom’da bir evin bahçesinde, üzerinde sadece külotuyla oturuyor, kasap bıçağını elinde taş devrinden bir vahşi veya ölmekte olan ama hâlâ tehlikeli bir cüceymiş gibi tutuyordu. Nadine’in enfeksiyonlar konusunda deneyimi vardı. Çocuğu eve taşımıştı. Onun evi miydi? Büyük ihtimalle öyle olduğunu düşündü, ama Joe onaylamadan hiçbir zaman emin olamayacaktı. Evde çok sayıda ceset vardı: anne, baba, en büyüğü on beş yaşında olan üç de çocuk. Bir muayenehane bulmuş, dezenfektan, antibiyotik ve bandaj almıştı. Hangi antibiyotiğin iyi geleceğinden emin olamamıştı. Yanlış antibiyotiğin çocuğu öldürebileceğini biliyordu, ama hiçbir şey yapmazsa çocuk zaten ölecekti. Hayvanın ısırdığı ayak bileği, neredeyse iç lastik kadar şişmişti. Neyse ki şans yanlarındaydı. Üç gün sonra bilek normal boyutuna dönmüş ve çocuğun ateşi düşmüştü. Çocuk, ona güveniyordu. Görünüşe bakılırsa ondan başka hiç kimseye güvenmiyordu. Bazı sabahlar uyandığında çocuğu ona sokulmuş uyur halde buluyordu. Büyük beyaz eve gitmişlerdi. Nadine ona Joe diye seslenmeye başlamıştı. Çocuğun ismi bu değildi, ama Nadine öğretmenlik hayatı boyunca ismini bilmediği bütün kızlara Jane, erkeklere de Joe diye seslenmişti. Asker gülüp ağlayarak, Teğmen Morton’a küfürler yağdırarak gelmişti. Joe atılıp, onu bıçağıyla öldürmeyi düşünüyordu. Şimdi de bu adamı öldürmeyi düşünüyordu. Bıçağı ondan almaya çekiniyordu, çünkü bıçak Joe’nun muskasıydı. Almaya çalışmak, çocuğu bir anda karşısına almak anlamına gelebilirdi. Joe bıçağı elinde sıkıca kavrayarak uyuyordu. Nadine bir gece o uyurken sırf mümkün olup olmadığını görmek için bıçağı almaya çalışmış, Joe anında uyanıvermişti. Bir an derin bir uykudaydı. Bir sonraki an ise o huzursuz edici, mavi yeşil, çekik gözlerinde vahşi bir ifadeyle ona bakıyordu. Bıçağı sessiz bir homurtuyla geri çekmişti. Konuşmamıştı: Şimdiyse bıçağı kaldırıyor, indiriyor, tekrar kaldırıyordu. O homurtuyu çıkararak bıçağı saplar gibi yapıyordu. Belki de kapıdan içeri dalmak için kendini hazırlıyordu.</p>

    <p>Nadine sessiz olmak için herhangi bir çaba göstermeksizin ona yaklaştı, ama Joe, onu duymadı, kendi dünyasında kaybolmuştu. Nadine bir anda, ne yapacağını bilemeden uzanıp çocuğun bileğini kavradı ve saat yönünün aksine sertçe çevirdi.</p>

    <p>Joe tıslar gibi bir ses çıkardı ve Larry Underwood uykusunda hafifçe kıpırdadı, yan döndü ve yine hareketsiz kaldı. Bıçak tam aralarında yere, çimlerin üstüne döndü. Ayın gümüş rengi ışığı, tırtıklı kenarından yansıyordu. Işıldayan kar taneleri gibi görünüyorlardı.</p>

    <p>Joe, ona öfke, kırgınlık ve güvensiz gözlerle baktı. Nadine hiç taviz vermeden bakışlarını onunkilere dikti. Geldikleri yönü işaret etti. Joe başını vahşice iki yana salladı. Verandayı ve uyku tulumunun içindeki koyu kabarıklığı gösterdi. Korkunç bir hareket yaparak elini âdemelmasının üzerinden yanlamasına geçirdi. Sonra sırıttı. Çocuğun sırıtışını daha önce hiç görmemiş olan Nadine’in içi ürperdi. Dişlerinin uçları sivri olsa, sırıtışı bundan daha vahşi olamazdı.</p>

    <p>“Olmaz,” dedi yumuşak bir ses tonuyla, “Yoksa onu şimdi uyandırırım.”</p>

    <p>Joe telaşlanmış görünüyordu. Başını hızla iki yana salladı.</p>

    <p>“O halde benimle gel. Uyu.”</p>

    <p>Joe önce bıçağa, ardından ona baktı. İfadesindeki vahşilik, en azından o an için kaybolmuştu. Aslında sadece oyuncak ayısını veya kendisini güvende hissettiği battaniyesini isteyen küçük bir çocuktu. Nadine, onu bıçaktan ayırmak için bunun uygun bir an olabileceğini düşündü. Başını kararlı bir ifadeyle iki yana sallaması yeterliydi. Ama sonra ne olacaktı? Joe bağıracak mıydı? Deli asker görüş alanından çıktıktan sonra arkasından bağırmıştı. Dehşet ve hiddetle, bütün gücüyle çığlıklar atmıştı. Uyku tulumundaki adamla ilk karşılaşmalarının çığlıklar eşliğinde olmasını istiyor muydu?</p>

    <p>“Benimle gelecek misin?”</p>

    <p>Joe başını salladı.</p>

    <p>“Pekâlâ,” dedi Nadine yavaşça. Joe hemen eğilip bıçağı aldı.</p>

    <p>Birbirlerine sokulup uyudular. Joe, Nadine’in müdahalesine duyduğu kızgınlığı en azından o an için unutmuş gibiydi. Kollarını güvenle ona dolamıştı. Nadine karnında yine o tanıdık ağrıyı hissetti, aşırı fiziksel eforun yol açtığı ağrılardan çok daha derindi. Kadınlara özgü bir ağrıydı ve bu konuda yapılabilecek hiçbir şey yoktu. Uyudu.</p>

    <p class="paragraf">Sabahın erken saatlerinde –saat takmıyordu– üşümüş, kaskatı olmuş ve dehşete düşmüş bir halde uyandı. Joe’nun uyumasını bekleyip adamın yanına giderek uykusunda boğazını kestiğine dair ani bir korku duydu. Joe’nun kolları ona dolanmış değildi. Kendini çocuktan sorumlu hissediyordu, dünyada bulunmayı istememiş bütün küçük çocuklar için aynı his söz konusuydu, ama Joe korktuğunu yaptıysa artık Nadine’i yanında bulamayacaktı. Bu kadar kayıptan sonra bir başkasının canını almak, affedilmez bir günahtı. Ve yardım almadan Joe ile daha fazla yalnız kalabileceğini de zannetmiyordu; onunla bir arada olmak, sinirli bir aslanla aynı kafeste bulunmak gibiydi. Joe da bir aslan gibi konuşamıyordu (ya da konuşmuyordu); sadece küçük, kayıp çocuk sesiyle kükrüyordu.</p>

    <p>Doğrulup oturunca çocuğun hâlâ yanında olduğunu gördü. Uykusunda ondan biraz uzaklaşmıştı, hepsi buydu. Başparmağını ağzına almış, bıçağı göğsüne bastırmış, cenin pozisyonunda yatıyordu.</p>

    <p>Yarı uyur halde otlara doğru yürüyüp işedi ve battaniyeye geri döndü. Ertesi sabah kalktığında gece uyanıp uyanmadığından emin olamadı. Belki hepsi bir rüyaydı.</p>

    <p class="paragraf">Rüya gördüysem bile hepsi güzel rüyalardı herhalde, diye düşündü Larry. Hiçbirini hatırlamıyordu. Kendini yine eskisi gibi hissediyor ve bugünün güzel bir gün olacağını düşünüyordu. Bugün okyanusu görecekti. Uyku tulumunu yuvarlayıp bisikletin arkasına bağladı. Sırt çantasını almak için geri döndü... ve durdu.</p>

    <p>Verandanın basamaklarına doğru uzanan beton bir yol vardı ve her iki tarafı uzun, yemyeşil otlarla kaplıydı. Sağ tarafta, verandanın hemen dibindeki çiğ düşmüş otlar ezilmişti. Çiyler buharlaşınca otlar yine dikleşecekti ama şu an ayak izleri hâlâ bariz bir şekilde görünüyordu. O bir şehir çocuğuydu, iz sürmekten anlamazdı (Hunter Thompson’ı James Fenimore Cooper’a tercih ederdi) ama biri büyük biri küçük iki çift ayak izi olduğunu fark etmemek için kör olmak gerekiyordu. Gece bir ara gelip ona bakmışlardı. Bir anda ürperdi. Sinsice, sessizce yaklaşabilmeleri hoşuna gitmemişti. Korkunun geri gelmesi ise daha da sinir bozucuydu.</p>

    <p>Yakın zamanda ortaya çıkmazlarsa ben çıkmalarını sağlamaya çalışacağım, diye düşündü. Bunu yapabileceğini düşünmek bile kendine olan güveninin büyük bölümünü geri getirdi. Çantasını sırtına astı ve yola koyuldu.</p>

    <p>Öğle vakti Wells’teki 1. Karayolu’na ulaştı. Yazı tura attı, yazı geldi. Tozlu yolda parlayan parayı olduğu yerde bırakarak güneye döndü. Joe, parayı yirmi dakika sonra buldu ve bir hipnozcunun kristaliymiş gibi gözlerini ayırmadan baktı. Parayı ağzına atınca Nadine hemen tükürmesini istedi.</p>

    <p>Larry üç kilometre sonra onu ilk kez gördü. Koca mavilik, o gün tembel ve yavaştı. Long Island’ın ötesine uzanan mavilikten tamamen farklıydı. Okyanusun o kısmı, bir şekilde kaygısız, neredeyse evcilleşmiş görünüyordu. Burada ise rengi koyu maviydi ve dalgalar kıyıdaki kayalara birbiri ardına, şiddetle çarpıyordu. Yumurta akı kadar yoğun köpükler havaya sıçrıyor, ardından tekrar düşüyordu. Dalgalar kesintisizce kükrüyordu.</p>

    <p>Larry bisikletinin destek ayağını indirdi ve açıklayamadığı bir heyecanla okyanusa doğru yürüdü. <em>Varmıştı,</em> denizin karayla birleştiği yere gelmişti. Burası doğunun sonuydu. Burası karanın sonuydu.</p>

    <p>Ayakkabıları tümsekler ve sazlıkların etrafında biriken sulara gömülerek çamurlu bir tarladan geçti. Zengin, bereketli bir deniz kokusu vardı. Kıyıya yaklaşırken ince toprak örtüsü yok oldu ve granitin çıplak kemiği kendini gösterdi, Maine’in nihai gerçeği olan granit. Martılar çığlıklar atarak masmavi, berrak gökyüzünde uçuyordu. Daha önce hiç bu kadar çok kuşu bir arada görmemişti. Onları izlerken beyaz güzelliklerine rağmen martıların leş yiyiciler olduğunu anladı. Aklına gelen bir sonraki düşünce dile getirilemeyecek kadar korkunçtu, ama uzaklaştıramadan zihninde tamamen belirdi: <em>Son günlerde didikleyecek malzeme bol olmalı.</em></p>

    <p>Tekrar yürümeye başladı... ayakkabıları şimdi güneşin kuruttuğu kayaların üzerinde gıcırdıyordu. Kayaların arasındaki çatlaklarda, kabuklu deniz hayvanları vardı. Martıların, içlerindeki yumuşak ete ulaşabilmek için yüksekten kayaların üzerine bıraktığı hayvanların kabukları, şarapnel parçaları gibi etrafa saçılmıştı.</p>

    <p>Bir dakika sonra çıplak burunda dikiliyordu. Denizden esen rüzgâr ona bütün gücüyle çarpıyor, alnına düşen gür saçlarını havada savuruyordu. Yüzünü rüzgâra, mavi havanın o keskin, temiz, tuzlu kokusuna doğru kaldırdı. Cam gibi mavi yeşil dalgalar yavaşça kıyıya yaklaşıyor, deniz tabanı yükseldikçe tümsekleri belirginleşiyor, tepe noktalarında önce bir köpük kıvrımı beliriyor, ardından genişliyordu. Zamanın başlangıcından beri olduğu gibi intihar edercesine kayalara çarpıp kendilerini, aynı zamanda karanın çok çok minik bir parçasını yok ediyorlardı. Su, son bir yıl içinde oyularak oluşmuş, yarı batık kaya kanalının derinliklerine doğru ilerlerken öksürüğe benzer, sarsıcı bir gürültü çıkarıyordu.</p>

    <p>Önce sola, ardından sağa baktı ve aynı şeyin her iki yönde de göz alabildiğince gerçekleşmekte olduğunu gördü... dalgalar, köpükler, sıçrayan sular ve nefesini kesen sonsuz <em>renk.</em></p>

    <p>Karanın sonundaydı.</p>

    <p>Kendini biraz zayıf düşmüş hissederek kayanın kıyısına oturup ayaklarını aşağı sarkıttı. Orada en azından yarım saat oturdu. Deniz havası iştahını açınca çantasını karıştırıp öğle yemeğini çıkardı ve iştahla yedi. Sıçrayan sular, kot pantolonunun paçalarını ıslatmıştı. Kendini temizlenmiş, tazelenmiş hissediyordu.</p>

    <p>Çamurlu tarladan geri dönerken kendi düşüncelerine öylesine dalmıştı ki yükselen çığlığın yine martılardan geldiğini zannetti. Bu çığlığın bir insandan geldiğini büyük bir korkuyla anladığında başını göğe kaldırmıştı bile. Bir savaş çığlığıydı.</p>

    <p>Bakışları hızla aşağı indi ve genç bir çocuğun, bacak kasları şişerek yolun karşısından ona doğru koşmakta olduğunu gördü. Bir elinde büyük bir kasap bıçağı vardı. Şortu dışında üzerinde hiçbir şey yoktu, bacakları böğürtlen çalılarının sebep olduğu çiziklerle doluydu. Arkasında, yolun karşısındaki çalılar ve ısırganotları arasından çıkan bir kadın vardı. Solgun görünüyordu, gözlerinin altında koyu renk halkalar vardı.</p>

    <p><em>“Joe!”</em> diye haykırdı ve ardından koşmaya başladı. Acı çekiyor gibi görünüyordu.</p>

    <p>Joe hiç duraksamadan koşmaya devam etti. Çıplak ayakları, etrafa çamur parçaları saçıyordu. Suratı, bir katilin sırıtışıyla gerilmişti. Güneş, başının üstüne kaldırdığı kasap bıçağından yansıyordu.</p>

    <p><em>Beni öldürmeye geliyor,</em> diye düşündü Larry bu fikirle afallayarak. <em>Bu çocuk... ona ne yaptım ki?</em></p>

    <p><em>“Joe!”</em> diye bağırdı kadın bu kez daha yüksek, ümitsiz bir ses tonuyla. Joe aradaki mesafeyi kapatarak koşmaya devam etti.</p>

    <p>Larry tüfeğini bisikletinin yanında bıraktığını düşünecek fırsatı anca buldu. Çocuk üzerine çullanıverdi.</p>

    <p>Çocuk bıçağı geniş bir yay çizerek indirirken Larry’nin felcinden eser kalmamıştı. Yana bir adım attı ve hiç düşünmeksizin sağ ayağını kaldırarak tekmesini çocuğun diyaframına gömdü. İçinde sadece acıma hissi vardı: Çocukta direnecek kuvvet yoktu, çöp gibi yere yığılıverdi. Vahşi ve saldırgan görünüyordu, ama ağırsiklet olduğu söylenemezdi.</p>

    <p>“Joe!” diye bağırdı Nadine. Bir tümseğe takılıp düştü ve beyaz bluzu kahverengi çamur lekeleriyle kaplandı. “Ona zarar vermeyin! Sadece küçük bir çocuk! Lütfen onu incitmeyin!” Ayağa kalktı ve bata çıka ilerlemeye devam etti.</p>

    <p>Joe sırtüstü yere yığılmıştı. Bacakları ve kolları birer <em>V</em> oluşturarak açılmış, bedeni <em>X</em> şeklini almıştı. Larry bir adım ilerleyerek çocuğun sağ bileğine bastı ve bıçağı tutan elini çamura buladı.</p>

    <p>“Bıçağı bırak evlat.”</p>

    <p>Çocuk tısladı ve homurdanarak bir hindi gibi gulu guluya benzer sesler çıkardı. Üst dudağı gerildi ve dişleri ortaya çıktı. Çekik gözleri, Larry’ninkilere dikilmişti. Ayağını çocuğun bileğine bastırmak, yaralı ama hâlâ ölümcül bir yılanı zapt etmeye çalışmaya benziyordu. Çocuğun, elini kurtarmaya çalıştığını hissediyordu. Derisinin yüzülmesi, bileğinin ezilmesi, hatta kemiğinin kırılması çocuğun zerre kadar umurunda değil gibiydi. Aniden yarı oturur bir pozisyona geçti ve kot pantolonunun ıslak, kalın kumaşı üzerinden bacağını ısırmaya çalıştı. Larry bileğine biraz daha bastırınca çocuk bir çığlık attı... acı değil, isyan haykırışıydı.</p>

    <p>“<em>Bırak</em> dedim çocuk.”</p>

    <p>Joe debelenmeye devam etti. Nadine üstü başı çamur içinde, nefes nefese, yorgunca sendeleyerek yanlarına gelmeseydi bu çıkmaz Joe bıçağı bırakana veya Larry çocuğun bileğini kırana dek devam edebilirdi.</p>

    <p>Larry’ye hiç bakmadan dizlerinin üzerine çöktü. “Bıçağı bırak,” dedi yumuşak, ama son derece kararlı bir sesle. Yüzü terli, ama sakindi, Joe’nun hatları çarpılmış gergin yüzünün sadece birkaç santim ötesindeydi. Çocuk ısıracakmışçasına bir köpek gibi ona doğru atıldıktan sonra debelenmeye devam etti. Larry dengesini korumaya çalışıyordu. Çocuğu bırakacak olursa muhtemelen önce kadına saldıracaktı.</p>

    <p>“Bıçağı... bırak... dedim!” dedi Nadine.</p>

    <p>Çocuk hırladı. Sıkılmış dişlerinin arasından tükürük sızdı. Sağ yanağında soru işareti şeklinde bir çamur lekesi vardı.</p>

    <p>“Dediğimi yapmazsan seni bırakırız Joe. Bırakırım. Onunla giderim.”</p>

    <p>Larry ayağının altındaki kolun daha da gerildiğini, ardından gevşediğini hissetti. Ama çocuk, kadına öfkeyle, kırgınlıkla, suçlayan gözlerle bakıyordu. Bakışlarını Larry’ye çevirince Larry gözlerindeki alev alev kıskançlığı gördü. Bütün gözeneklerinden ter boşanıyor olmasına rağmen bu bakışları görünce içi buz kesti.</p>

    <p>Kadın sakince konuşmaya devam ediyordu. Kimse onu incitmeyecekti. Kimse onu bırakmayacaktı. Bıçağı bırakırsa herkes arkadaş olabilirdi.</p>

    <p>Larry ayağının altındaki elin giderek gevşediğini ve sonunda bıçağı bıraktığını hissetti. Çocuk, gözlerini gökyüzüne dikerek hareketsizce yatıyordu. Pes etmişti. Larry ayağını çocuğun bileğinden çekip çabucak eğildi ve bıçağı aldı. Dönüp burna doğru fırlattı. Bıçak, güneş ışığını yansıtarak döne döne uçtu. Joe’nun garip gözleri bıçağı takip etti ve çocuk acıyla uludu. Kayaların üzerinde seken bıçak, diğer tarafa düşerek gözden kayboldu.</p>

    <p>Larry dönüp onlara baktı. Kadın, Joe’nun koluna bakıyordu. Larry’nin bastırdığı yerde ayağının izi çıkmıştı ve gittikçe kızarıyordu. Kadının koyu renk gözleri çocuğun kolundan Larry’ye döndü. Kederle bakıyorlardı.</p>

    <p>Larry o eski, kendini savunan sözcüklerin tekrar dilinin ucuna geldiğini hissetti <em>–başka seçeneğim yoktu, benim kabahatim yok, dinleyin bayan, çocuk beni öldürmeye çalıştı–</em> çünkü o üzgün bakışlardaki yargıyı okuyabildiğini düşünüyordu: <em>Sen iyi biri değilsin.</em></p>

    <p>Ama hiçbir şey söylemedi. Durum ortadaydı ve onu öyle davranmaya çocuk zorlamıştı. Kollarını dizlerine dolayıp, başparmağını emerek yerde oturan çocuğa baktı ve duruma çocuğun yol açtığından şüphelendi. Çok daha kötü bir şekilde sonuçlanabilir, içlerinden biri yaralanabilir, hatta ölebilirdi.</p>

    <p>Hiçbir şey söylemeyerek kadının buğulu gözlerine baktı ve düşündü: <em>Sanırım değiştim. Bir şekilde. Ne kadar olduğunu bilmiyorum.</em> Barry Grieg’in bir zamanlar Los Angeles’tan bir gitarist hakkında söylediklerini hatırladı. İsmi Jory Baker’dı ve daima tam vaktinde gelir, hiçbir provayı kaçırmaz ve seçmelerde tek bir hata bile yapmazdı. Göze çarpan bir yetenek, Angus Young veya Eddie Van Halen gibi iyi bir gitarist değildi, ama yeterince iyiydi. Barry’nin anlattığına göre Jory Baker bir zamanlar Sparx adında, çoğu kişinin o senenin en başarılı ismi olacağına inandığı bir grubun lideriydi. Creedence’ın ilk dönemlerine benzer bir tarzları vardı: sert sağlam gitar ve rock and roll. Şarkıların çoğunu Jory Baker yazıyor, kendisi seslendiriyordu. Sonra bir trafik kazası geçirmiş, kemikleri kırılmış ve hastanede tonla ilaç almıştı. Çıktığında, “John Prine” adlı parçasında dediği gibi kafasında çelik bir plaka, sırtındaysa bir maymun vardı. Demerol’den eroine geçiş yapmıştı. Birkaç kez yakalanmıştı. Bir süre sonra metro istasyonlarında üç beş kuruş için gitar tıngırdatan bir müptela haline gelmişti. Ardından her nasılsa, on sekiz aylık bir dönemin ardından temizlenmeyi başarmış ve öyle kalmıştı. Kaybı büyüktü. Başarılı olması beklenen bir grup bir yana, herhangi bir grubun bile lideri değildi, ama provalara yine tam vaktinde geliyor ve hiçbir seçme sırasında hata yapmıyordu. Fazla konuşmuyordu, ama kolunun içindeki iğne izlerinin tümü yok olmuştu. <em>Diğer tarafa ulaşmayı başardı,</em> demişti Barry Grieg. Hepsi buydu. Bir zamanlar olunan kişiyle şu anki arasındaki geçiş döneminde neler olduğunu kimse bilemezdi. O hüzünlü yalnızlık cehennemini kimse analiz edemezdi. Değişimin haritası yoktu. Sadece... diğer tarafa ulaşılırdı.</p>

    <p>Ya da ulaşılamazdı.</p>

    <p>Bir şekilde değiştim, diye düşündü Larry donukça. Diğer tarafa ulaşmayı da başardım.</p>

    <p>“Ben Nadine Cross,” dedi kadın. “Bu da Joe. Tanıştığımıza memnun oldum.”</p>

    <p>“Larry Underwood.”</p>

    <p>Durumun tuhaflığı karşısında hafifçe gülümseyerek el sıkıştılar.</p>

    <p>“Hadi yola yürüyelim,” dedi Nadine.</p>

    <p>Yan yana yürümeye başladılar. Larry birkaç adım sonra omzu üzerinden geriye, gittiklerini fark etmeyerek başparmağını emmeye devam eden Joe’ya baktı.</p>

    <p>“Gelecektir,” dedi kadın usulca.</p>

    <p>“Emin misin?”</p>

    <p>“Eminim.”</p>

    <p>Yol kenarına vardıkları sırada Nadine çakıllara takılıp sendeledi. Larry uzanıp onu tutarak düşmesine engel oldu. Kadın, ona minnetle baktı.</p>

    <p>“Oturabilir miyiz?” diye sordu.</p>

    <p>“Elbette.”</p>

    <p>Birbirlerine dönük halde yola oturdular. Joe bir süre sonra kalkıp çıplak ayaklarını sürüyerek yanlarına geldi. Başını hiç kaldırmayarak biraz ötelerine oturdu. Larry, ona temkinli bir ifadeyle baktıktan sonra Nadine Cross’a döndü.</p>

    <p>“Beni takip eden iki kişi sizdiniz demek.”</p>

    <p>“Biliyor muydun? Evet. Bildiğini düşünmüştüm zaten.”</p>

    <p>“Ne zamandır?”</p>

    <p>“İki gün oluyor,” dedi. “Epsom’daki büyük evde kalıyorduk.” Kaşlarını çattığını görünce ekledi. “Derenin yanındaki. Taş duvarın dibinde uyuyakalmıştın.”</p>

    <p>Larry başını salladı. “Dün gece de ben verandada uyurken gelip beni gözetlediniz. Belki boynuzlarım ve uzun bir kuyruğum olup olmadığını görmek istediniz.”</p>

    <p>“O Joe’ydu,” dedi Nadine usulca. “Yanımda olmadığını görünce peşinden geldim. Nereden anladın?”</p>

    <p>“Çimlerin üzerinde ayak iziniz vardı.”</p>

    <p>“Ah.” Dikkatle inceleyerek ona baktı. Larry istemesine rağmen gözlerini onunkilerden kaçırmadı. “Bize kızmanı istemem. Gerçi Joe’nun sana saldırmasından sonra bu dediğim kulağa saçma geliyor, ama olanlardan Joe sorumlu tutulamaz.”</p>

    <p>“Joe gerçek adı mı?”</p>

    <p>“Hayır, benim ona verdiğim isim bu.”</p>

    <p>“<em>National Geographic</em> belgesellerinde gördüğüm vahşilere benziyor.”</p>

    <p>“Evet, aynen öyle. Onu bir evin bahçesinde... belki kendi eviydi, kapıda Rockway ismi vardı... ısırılmış halde, ateşler içinde buldum. Bir sıçan ısırmış olabilir. Konuşmuyor. Hırlayıp homurdanıyor. Bu sabaha dek, onu kontrol edebiliyordum. Ama... çok yorgunum... ve...” Omuz silkti. Bluzu üstünde Çin alfabesine benzer şekiller oluşturan çamur, kurumaktaydı. “İlk başlarda onu giydirmeye çalıştım. Külotu dışında her şeyi çıkarıp attı. Sonunda denemekten sıkıldım. Sivrisinekler ve pireler onu rahatsız ediyor gibi görünmüyor.” Duraksadı. “Seninle gelmek istiyorum. Sanırım bu şartlarda utangaç olmak pek mümkün değil.”</p>

    <p>Larry, ona onunla gelmek isteyen son kadının akıbetini anlatacak olsa nasıl bir tepki göstereceğini merak etti. Anlatacağından değildi; söz konusu kadın olmasa bile o yaşananlar artık çok gerilerde kalmıştı. Rita’nın ismini gündeme getirmeye, ancak kurbanını bir sohbetin konusu yapmak isteyecek bir katil kadar istekliydi.</p>

    <p>“Nereye gideceğimi bilmiyorum,” dedi. “New York’tan geldim. Sanırım yolu uzatarak geldim. Planım sahilde güzel bir ev bulup ekime kadar falan kalmaktı. Ama yola devam ettikçe başkalarını bulma isteğim arttı. İlerledikçe olanların vahametini daha iyi kavradım.”</p>

    <p>Kendini pek iyi ifade edebildiği söylenemezdi, ama Rita veya Kara Adam’la ilgili kâbuslarından bahsetmedikçe daha iyisini yapamayacak gibi görünüyordu.</p>

    <p>“Uzun bir süre dehşet içinde yaşadım,” diye dikkatle devam etti. “Çünkü tek başımaydım. İnsan paranoyaklaşıyor. Neredeyse Kızılderili saldırısına uğramayı ve kafa derimi yüzmelerini bekler hale gelmiştim.”</p>

    <p>“Diğer bir deyişle ev aramayı bırakıp, insan aramaya başladın.”</p>

    <p>“Evet, belki.”</p>

    <p>“Bizi buldun. Bu bir başlangıç.”</p>

    <p>“Bence siz, beni buldunuz. Ve o çocuk beni endişelendiriyor Nadine. Bu konuda dürüst davranacağım. Bıçağını atmış olabilirim, ama dünya alınmayı bekleyen bıçaklarla dolu.”</p>

    <p>“Evet.”</p>

    <p>“Acımasız görünmek istemiyorum...” Nadine’in cümlesini onun yerine tamamlamasını umarak sustu, ama kadın koyu renk gözlerinde beklentiyle ona bakmaya devam etti.</p>

    <p>“Onu geride bırakmayı düşünür müsün?” İşte, koca bir taş parçası gibi çıkıvermişti ve bu, iyi bir adamın söyleyeceği bir şey değildi pek... ama on yaşında bir psikopatın yükünü üstlenmeleri onlara haksızlık olmaz mıydı? Acımasızca olabileceğini söylemiş ve galiba öyle de olmuştu. Ama artık zalim bir dünyada yaşıyorlardı.</p>

    <p>Bu arada Joe’nun deniz rengi tuhaf gözleri ona dikilmişti.</p>

    <p>“Yapamam,” dedi Nadine sakince. “Tehlikenin ve bu tehlikenin daha ziyade senin için söz konusu olduğunun farkındayım. Kıskanıyor. Seni ondan fazla önemseyeceğimden korkuyor. Tekrar deneyebilir... deneyecektir... onunla arkadaşlık kurmayı başarır veya ikna edersen...” Susarak cümlesini yarım bıraktı. “Ama onu bırakırsam bu bir cinayet olur. Ve bunun bir parçası olamam. Daha fazlasının öldürülmesini kabul edemeyeceğim kadar çok kişi öldü.”</p>

    <p>“Gece yarısı boğazımı keserse <em>bunun</em> parçası olacaksın ama.”</p>

    <p>Nadine başını önüne eğdi.</p>

    <p>Larry sadece onun duyabileceği bir sesle (onları izlemekte olan Joe’nun neden bahsettiklerini bilip bilmediğinden emin değildi), “Peşinden gitmemiş olsaydın işimi muhtemelen dün gece bitirmiş olacaktı,” dedi. “Yanılıyor muyum?”</p>

    <p>“Mümkün,” diye yanıtladı Nadine yumuşak bir ses tonuyla.</p>

    <p>Larry güldü.</p>

    <p>Nadine, ona baktı. “Seninle gelmek istiyorum ama Joe’yu bırakamam Larry. Karar senin.”</p>

    <p>“İşimi kolaylaştırdığın söylenemez.”</p>

    <p>“Bugünlerde hiçbir şey kolay değil.”</p>

    <p>Larry düşündü. Joe yol kenarında oturmuş, deniz rengi gözleriyle onlara bakıyordu. Arkalarında gerçek deniz, sabırsızca kayaları dövüyor, boşlukları doldurarak gürüldüyordu.</p>

    <p>“Pekâlâ,” dedi. “Bence tehlikeli denecek kadar yumuşak kalplisin ama... öyle olsun bakalım.”</p>

    <p>“Teşekkür ederim,” dedi Nadine. “Davranışlarından ben sorumlu olacağım.”</p>

    <p>“Beni öldürdüğü takdirde bu dediğin inan içimi çok rahatlatacak.”</p>

    <p>“Öyle bir şey olursa izini kalbimde ömrüm boyunca taşıyacağım,” dedi Nadine ve hayatın kutsallığına dair sarf ettiği sözlerin çok yakın bir gelecekte su yüzüne çıkıp onunla alay edeceğinden bir an son derece emin oldu ve soğuk bir rüzgâr çarpmışçasına ürperdi. Can almayacağım. Hayır. Asla öldürmeyeceğim.</p>

    <p class="paragraf">O gece Wells Halk Plajı’nın yumuşak beyaz kumlarının üzerinde kamp kurdular. Larry son gelgitin sınırını işaret eden yosunlar üzerinde büyük bir kamp ateşi yaktı. Joe, onu ve Nadine’i karşısına alarak ateşin diğer tarafına oturmuş, ateşi ufak dallarla besliyordu. Bazen uzunca bir sopanın ucunu alev alana dek ateşin üzerinde tutuyor, ardından tek bir doğum günü mumuymuş gibi havaya kaldırarak kumsalın diğer tarafına gidiyordu. Kamp ateşinin dokuz metre çapındaki aydınlığından çıkana kadar onu izliyorlar, sonra sadece meşalesinin, rüzgârın canlandırdığı alevini görüyorlardı. Denizden gelen esinti şiddetlenmişti ve son birkaç günde olduğundan çok daha serindi. Larry süpergribin New York’u bir yük treni gibi vurmasından hemen önce annesini ölmek üzereyken bulduğu yağmurlu günü hatırladı. Gök gürlüyor, beyaz perdeler deli gibi uçuşuyordu. Hafifçe ürperdi ve rüzgâr, spiral bir alevi yıldızlarla kaplı kara göğe doğru hafifçe yükseltti. Kıvılcımlar daha da yükseğe uçuşup karardı. Hâlâ uzakta olan, ama annesini sayıklar halde yerde yatar bulduğu o haziran günüyle kıyaslandığında daha yakın olan sonbaharı düşündü. Titredi. Kuzeyde, plajın uzak kesiminde Joe’nun meşalesinin alevi dans ediyordu. Bunu görünce kendini daha yalnız ve üşümüş hissetti, devasa, ıssız karanlıkta parlayan minicik bir ışıktı. Dalgalar kükremeye devam ediyordu.</p>

    <p>“Çalıyor musun?”</p>

    <p>Nadine’in sesini duyunca irkildi ve bakışları hemen yanlarında, kumların üstünde duran gitar kutusuna kaydı. Akşam yemeği bulmak için girdikleri evin müzik odasında, Steinway marka bir piyanoya dayalı halde duruyordu. Sırt çantasını yiyeceklerle doldurduktan sonra kutuyu ani bir dürtüyle, içinde ne olduğuna bakmadan alıvermişti –eve bakılırsa kaliteli bir gitar olduğundan hiç şüphe yoktu. Malibu’daki o çılgın partiden beri gitar çalmamıştı. Altı hafta oluyordu. Sanki başka bir hayattan kalmaydı.</p>

    <p>“Evet,” dedi ve çalmak <em>istediğini</em> fark etti. Onun için değil, çalmak bazen iyi geliyor, kafasını boşaltıyordu. Ve kumsalda bir ateş varsa, mutlaka birinin gitar çalması gerekirdi. Bu, hayatın yazılı olmayan kurallarından biriydi.</p>

    <p>“Bakalım içinde ne varmış,” diyerek kutuyu açtı.</p>

    <p>İyi bir gitar bekliyordu ama kutunun içindeki yine de mutluluk verici bir sürpriz oldu. On iki telli bir Gibson’du. Özel yapım olma ihtimali bile vardı. Çok güzel bir enstrümandı. Larry özel yapım olup olmadığını bilecek kadar uzman değildi. Kamp ateşinin ışığında turuncu ışıklar saçan sapının sedef işlemeli olduğunu görebiliyordu.</p>

    <p>“Çok güzel,” dedi Nadine.</p>

    <p>“Kesinlikle.”</p>

    <p>Hafifçe tıngırdattı ve akortsuz olmasına rağmen çıkardığı sesi çok beğendi. Altı telli bir gitardan çok daha zengin ve dolgun bir ses çıkarıyordu. Ahenkli ama sert bir sesti. Çelik telli gitarların güzel tarafı buydu, kaliteli ve sert bir tını elde edebiliyordunuz. Teller Black Diamond’dı ve akort ederken hoş bir <em>zing!</em> sesi çıkarıyorlardı. Barry Grieg’in pürüzsüz tellere duyduğu hoşnutsuzluğu hatırlayarak gülümsedi. Bu tarz tellere hep “dolar hırsızları” derdi. Büyüdüğünde Steve Miller olmak isteyen sevgili Barry.</p>

    <p>“Neden gülümsüyorsun?” diye sordu Nadine.</p>

    <p>“Eski günlere,” dedi ve hüzünlendi.</p>

    <p>Barry’yi, Johnny McCall’u, Wayne Stukey’i düşünerek gitarı akort etti. Tam bitirmek üzereyken Nadine’in hafifçe dizine dokunduğunu hissetti ve başını kaldırıp baktı.</p>

    <p>Joe elindeki yanık sopayı unutmuş, ateşin dibinde dikiliyordu. Tuhaf gözleri büyülenmişçesine Larry’ye dikilmiş, ağzı açılmıştı.</p>

    <p>Nadine usulca, alçak sesle, “Müziğin büyüsü vardır,” dedi. O kadar usulca söylemişti ki sadece aklından geçirdiği bir düşünce de olabilirdi.</p>

    <p>Larry ilk gençliğinde dinlediği bir Elektra folk albümünden eski bir blues parçasını kabaca çalmaya başladı. Şarkının orijinalinin Koerner, Ray ve Glover’a ait olduğunu düşündü. Doğru melodiyi yakalayınca hakkını vererek çalmaya ve ardından söylemeye başladı... şarkı söylemekte daima çalmaktan daha iyi olmuştur.</p>

    <blockquote class="siir">
      <p><em>“Uzun bir yoldan geldiğimi görüyorsun bebeğim</em></p>

      <p><em>Geceyi gündüze çevireceğim</em></p>

      <p><em>Çünkü artık buradayım</em></p>

      <p><em>Evimden çok uzaktayım</em></p>

      <p><em>Ama gelişimi duyabiliyorsun bebeğim</em></p>

      <p><em>Kara kedi kemiğimin sesinden.”</em></p>
    </blockquote>

    <p>Çocuk şimdi mutluluk veren bir sırrı keşfetmiş birinin ifadesiyle sırıtıyordu. Larry, çocuğun sırtında bir noktası çok uzun süredir kaşınan, ama o ana dek bir türlü oraya uzanıp kaşıyamamış, sonrasında nihayet kaşıyabilmiş biri gibi göründüğünü düşündü. Şarkının ikinci kıtası için paslı hafızasını yokladı ve buldu.</p>

    <blockquote class="siir">
      <p><em>“Başka erkeklerin yapamayacağı şeyler yapabilirim</em></p>

      <p><em>Onlar rakamları bulamaz bebeğim, fethedemez</em></p>

      <p><em>Ama ben yapabilirim, çünkü evimden uzaktayım</em></p>

      <p><em>Ve gelişimi duyduğunu biliyorum</em></p>

      <p><em>Kara kedi kemiğimin sesinden.”</em></p>
    </blockquote>

    <p>Çocuk sırıtınca gözleri ışıldamıştı. Larry bu bakışların pek çok kıza iç çektirebileceğini düşündü. Şarkının son melodilerini ustaca çaldı. Parmakları doğru notalara basıyor, doğru sesler çıkarıyordu: sert, gösterişli, sokakta kesekâğıdının içinde satılan, muhtemelen çalıntı, adi bir mücevher parçası gibi cafcaflı. Biraz daha devam ettikten sonra berbat etme riskini göze almadan hemen üç parmaklı normal düzene geçti. Tren yollarıyla ilgili son kıtayı hatırlayamadı, bu yüzden ilkini tekrar söyleyip bitirdi.</p>

    <p>Sessizlik tekrar çökünce Nadine gülerek alkışladı. Joe elindeki sopayı bir kenara fırlatıp neşeyle bağırarak kumda zıplamaya başladı. Çocuktaki değişime inanamayan Larry buna büyük bir anlam yüklememek için kendi kendini uyardı. Aksi halde hayal kırıklığına uğrama riski büyüktü.</p>

    <p><em>Müziğin büyüsü vahşi canavarları bile etkiler.</em></p>

    <p>Her şeyin bu kadar basit olup olmadığını merak ediyordu. Joe, onu işaret ediyordu. “Bir şey daha çalmanı istiyor. Çalar mısın? Harikaydı. Kendimi daha iyi hissettirdi. Çok daha iyi.”</p>

    <p>Bunun üzerine Larry, Geoff Muldaur’dan “Goin Downtown”ı, kendine ait olan “Sally’s Fresno Blues”u, “The Springhili Mine Disaster”ı ve Arthur Crudup’tan “That’s All Right, Mamma”yı çaldı. Sonra ilkel rock and roll’a geçti... “Milk Cow Blues”, “Jim Dandy”, “Twenty Flight Rock” (nakaratın ritmini elinden geldiğince yaptı, ama parmakları uyuşup acımaya başlamış ve yavaşlamıştı) ve son olarak her zaman sevdiği bir şarkı olan, Jody Reynolds imzalı “Endless Sleep”i çaldı.</p>

    <p>“Daha fazla devam edemem,” dedi bütün şarkıları kıpırdamadan dinleyen Joe’ya. “Parmaklarım.” Ellerini kaldırıp tellerin parmak uçlarında bıraktığı derin izleri ve tırnaklarındaki kırıkları gösterdi.</p>

    <p>Oğlan kendi ellerini uzattı.</p>

    <p>Larry bir an duraksadıktan sonra içten içe omuz silkti. Gitarı sapı ona gelecek şekilde çocuğa uzattı. “Çok egzersiz gerektirir.”</p>

    <p>Ama sonrasında hayatındaki en inanılmaz deneyimlerden birini yaşadı. Çocuk “Jim Dandy”yi neredeyse kusursuzca çaldı. Sözlerini söylemek yerine, dili damağına yapışmışçasına öter gibi sesler çıkarıyordu. Hayatında hiç gitar çalmadığı son derece açıktı; tellere yeterince sert vurmuyordu; akor geçişleri dağınık ve düzensizdi. Çıkan ses bastırılmış ve hayaletimsiydi –sanki Joe pamukla doldurulmuş bir gitar çalıyordu– ama bunların dışında Larry’nin çalışının mükemmel bir kopyasıydı.</p>

    <p>Joe şarkıyı bitirdiğinde merakla ellerine baktı. Sanki Larry’nin çaldığını çalmayı becerdikleri halde neden aynı keskin sesleri çıkaramadığını düşünüyordu.</p>

    <p>Larry uzaktan gelen kendi sesini uyuşmuş bir halde duydu. “Tellere yeterince sert vurmuyorsun, hepsi bu. Parmak uçlarında nasırlar oluşmalı. Ve sol elinin kasları güçlenmeli.”</p>

    <p>Joe konuşurken ona dikkatle baktı, ama Larry, çocuğun gerçekten anlayıp anlamadığından emin değildi. Nadine’e döndü. “Bunu yapabildiğini biliyor muydun?”</p>

    <p>“Hayır. Ben de senin kadar şaşkınım. Dâhi çocuklar gibi değil mi?”</p>

    <p>Larry başını salladı. Çocuk yine tıpkı Larry gibi yorumlayarak “That’s Ali Right, Mamma”yı çaldı. Ama Joe’nun parmakları bazen tellerdeki titreşimi engellediği için tahta gibi sesler çıkarıyordu.</p>

    <p>“Dur sana göstereyim,” dedi Larry ve gitarı almak için ellerini uzattı. Joe’nun gözleri anında güvensizce kısıldı. Larry, çocuğun bıçağın denize düşüşünü hatırladığını düşündü. Gitarı sıkıca tutarak geriledi. “Pekâlâ,” dedi Larry. “Senin olsun. Ders istediğin zaman bana gel.”</p>

    <p>Çocuk öter gibi bir ses çıkardıktan sonra gitarı tanrılara sunacağı bir armağanmış gibi başının üstünde tutarak kumsalda koştu.</p>

    <p>“Gitarı paramparça edecek,” dedi Larry.</p>

    <p>“Hayır,” dedi Nadine. “Sanmıyorum.”</p>

    <p>Larry gece bir ara uyanıp tek dirseği üzerinde doğruldu. Nadine, sönmüş kamp ateşinin biraz ötesinde, üç kat örtünün altında yatıyordu. Joe, Larry’nin tam karşısında birkaç kat örtü altında başı dışarı öylece yatıyordu. Başparmağı yine ağzındaydı. On iki telli Gibson, bacaklarının arasındaydı. Boştaki eli, gitarın sapını gevşekçe kavramıştı. Larry büyülenmiş gibi ona baktı. Çocuğun bıçağını alıp atmış, o da yerine gitarı koymuştu. Öyle olsun. Gitarı sahiplensin. Gitarı birine saplamak pek mümkün değildi, öldürücü bir alet sayılmazdı. Bunları düşünen Larry tekrar uykuya daldı.</p>

    <p class="paragraf">Uyandığında Joe kucağında gitarla bir kayanın üzerinde oturmuş, çıplak ayakları uzanan dalgalara değerek “Sally’s Fresno Blues”u çalıyordu. Daha da iyileşmişti. Nadine yirmi dakika sonra uyanarak ona parlak bir gülümsemeyle baktı. Larry, onun harika bir kadın olduğunu düşündü ve aklına Chuck Barry’nin bir şarkısı geldi: Nadine, sen misin tatlım?</p>

    <p>“Bakalım kahvaltıda ne var,” dedi sonra.</p>

    <p>Bir ateş yaktı ve üçü de etrafında toplanarak gecenin serinliğinin işlediği kemiklerini ısıttı. Nadine süt tozuyla mısır gevreği hazırladı ve konservede demlenmiş çay içtiler. Joe, yerken Gibson’u kucağına koymuştu. Larry iki kez kendini çocuğa gülümseyerek bakar halde yakaladı. Gitar seven birinden hoşlanmamak mümkün değildi.</p>

    <p class="paragraf">Güneye doğru pedal çevirdiler. Joe bazen bir buçuk kilometre önden gidiyor, ortadaki beyaz çizgilerin tam üstünde ilerliyordu. Bir keresinde ona yetiştiklerinde bisikletini gidonundan tutarak yol kenarında sakince böğürtlen yemekte olduğunu gördüler. Böğürtleni havaya fırlatıyor, ağzıyla yakalıyor ve bir tekini bile düşürmüyordu. Bundan bir saat sonra onu tarihi bir Devrim Savaşı işareti üzerinde oturmuş, “Jim Dandy”yi çalar halde buldular.</p>

    <p>Saat on bire doğru, Ogunquit adında bir kasabanın sınırında geniş bir barikat gördüler. Üç parlak turuncu çöp kamyonu, yolu tamamen kapatacak şekilde park edilmişti. Kamyonlardan birinin arkasında bir adamın kargalarca didiklenmiş cesedinden geri kalanlar vardı. Son on günün kesintisiz sıcağının etkileri görülüyordu. Cesedin kıyafetlerle örtülmemiş bölgelerinde kurtçuklar kaynaşıyordu.</p>

    <p>Nadine başını çevirdi. “Joe nerede?”</p>

    <p>“Bilmiyorum. İleride bir yerde.”</p>

    <p>“Keşke bunu görmemiş olsaydı. Sence görmemiş olabilir mi?”</p>

    <p>“Muhtemelen görmüştür,” dedi Larry. Ana arter olmasına rağmen 1. Karayolu’nun Wells’ten ayrılmalarından beri fazlasıyla ıssız olduğunu düşünmüştü. Yol üzerinde kalmış araçların sayısı iki düzineyi geçmezdi. Sebebini şimdi anlamıştı. Yolu kapatmışlardı. Kasabanın bu tarafında yüzlerce, hatta binlerce araç olmalıydı. Nadine’in Joe hakkındaki hislerini anlayabiliyordu. Çocuğun bunları görmesini önleyebilseler iyi olacaktı.</p>

    <p>“Yolu neden kapatmışlar?” diye sordu Nadine. “Neden böyle bir şey yapmışlar?”</p>

    <p>“Kasabalarını karantinaya almaya çalışmış olmalılar. Diğer uçta bir başka barikat bulacağımızı tahmin ediyorum.”</p>

    <p>“Başka ceset var mı?”</p>

    <p>Larry bisikletinin destek ayağını indirerek baktı. “Üç tane.”</p>

    <p>“Pekâlâ. Onlara bakmayacağım.”</p>

    <p>Larry başını salladı. Bisikletleriyle kamyonların yanından geçip yollarına devam ettiler. Otoyol yine denize yaklaşmış ve hava bir nebze olsun serinlemişti. Yazlık evler dip dibe sıralanmıştı. İnsanlar bu adi apartmanlarda mı tatil yapıyor, diye düşündü Larry. Harlem’e gidip çocukların fıskiyeler altında oynamasına izin vermek daha mantıklı.</p>

    <p>“Pek güzel bir görüntü değil, değil mi?” diye sordu Nadine. Ucuz tatil beldelerinin özü etraflarını sarmış gibiydi: benzin istasyonları, midye satıcıları, Dairy Treet’ler, pastel renklerle boyanmış moteller, mini golf.</p>

    <p>Bunlar Larry’ye iki acı verici yönden çekici geliyordu. Bir parçası evlerin hazin ve kaba çirkinliği karşısında feryat ediyor, sahilin bu muhteşem kesimini böylesine bayağı bir tatil alanına dönüştüren zihne isyan ediyordu. Ama içinin daha derin bir noktasında fısıldayan ses, başka zaman orada tatil yapan insanları hatırlatıyordu. Şapkalar ve kilolu kalçalarına dar gelen şortlar giymiş hanımlar. Kırmızı siyah çizgili rugby forması giymiş üniversiteli gençler. Parmak arası terlik ve plaj kıyafetleri giymiş genç kızlar. Suratlarına dondurma bulaşmış, bağıran küçük çocuklar. Hepsi Amerikalıydı ve ne zaman bir grup haline gelseler kirli, çekici bir sevgi oluştururlardı –bu grup Aspen’de bir kayak merkezinde de olabilirdi, Maine’de kalabalık bir halk plajında da. Ve artık bütün Amerikalılar gitmişti. Bir fırtına, bir ağacın dalını koparmış ve o da dev Dairy Treet tabelasını dondurmacının otoparkına düşürmüştü. Mini golf sahasındaki çimler uzamıştı. Otoyolun Portland ve Portsmouth arasında kalan bu bölümü bir zamanlar yüz kilometre boyunca uzanan, cıvıl cıvıl bir alandı. Şimdiyse hayaletlerle dolu ıssız bir mezarlığa dönmüştü.</p>

    <p>“Haklısın, değil,” dedi. “Ama bir zamanlar bizimdi Nadine. Buraya hiç gelmesek bile bir zamanlar bize aitti. Artık yok.”</p>

    <p>“Ama yokluğu sonsuza dek sürmeyecek,” dedi Nadine ve Larry, kadının duru, ışıldayan yüzüne baktı. Beyaz tutamların olduğu inanılmaz saçlarının geriye uzandığı alnı bir lamba gibi parlıyordu. “Dindar biri sayılmam, ama olsaydım, yaşananların Tanrı’nın gazabı olduğunu düşünürdüm. Yüz yıl, belki iki yüz yıl sonra tekrar bize ait olacak.”</p>

    <p>“O kamyonlar iki yüz yıl sonra hâlâ var olacak.”</p>

    <p>“Öyle, ama yollar kalmayacak. Kamyonlar bir tarlanın veya ormanın ortasında duracak ve bir zamanlar lastiklerinin durduğu yerlerde otlar bitmiş olacak. Artık kamyon olarak değil, geçmişten gelen kalıntılar olarak görülecekler.”</p>

    <p>“Bence yanılıyorsun.”</p>

    <p>“Nasıl yanılıyor olabilirim?”</p>

    <p>“Çünkü başka insanlar arıyoruz,” dedi Larry. “Sence bunu neden yapıyoruz?”</p>

    <p>Nadine, ona aklı karışmışçasına baktı. “Şey... yapılması gereken bu olduğu için,” dedi. “İnsanlar başkalarının varlığına <em>ihtiyaç duyar.</em> Sen bu ihtiyacı hissetmedin mi? Tek başınayken?”</p>

    <p>“Evet,” dedi Larry. “Birbirimize sahip olmazsak yalnızlık yüzünden aklımızı kaçırıyoruz. Bir aradayken de birliktelik yüzünden deliriyoruz. Bir araya geldiğimizde kilometrelerce uzanan yazlık apartmanlar inşa edip cumartesi geceleri barlarda adam öldürüyoruz.” Güldü. İçinde zerre kadar neşe olmayan, soğuk ve mutsuz bir kahkahaydı. Terk edilmiş havada uzun süre asılı kaldı. “Cevap yok. Bir yumurtanın içine tıkılıp kalmaya benziyor. Hadi, Joe’ya yetişmekte zorlanacağız.”</p>

    <p>Nadine bir süre daha durarak düşünceli bakışlardan uzaklaşan Larry’nin arkasından baktı. Sonra o da pedal çevirmeye koyuldu. Larry haklı olamazdı. <em>Olamazdı.</em> Böylesine korkunç bir şey sebepsizce gerçekleşmişse her şeyin ne anlamı kalıyordu? Neden hâlâ hayattaydılar?</p>

    <p class="paragraf">Joe o kadar da ileride değildi. Çocuğu, bir evin giriş yoluna park etmiş mavi bir Ford’un arka tamponuna oturur halde buldular. Bir yerlerden bulduğu, kızların seveceği türden bir dergiye bakıyordu. Joe’nun tahrik olduğunu önündeki kabarıklıktan anlayan Larry tedirgin oldu. Hemen Nadine’e baktı, ama kadının başı başka yöne dönüktü... belki de kasten öyleydi.</p>

    <p>Larry giriş yoluna vardıklarında sordu. “Geliyor musun?”</p>

    <p>Joe dergiyi bıraktı ve ayağa kalkacağı yerde sorarcasına boğuk bir ses çıkararak gökyüzünü işaret etti. Bir an için çocuğun bir uçak gördüğünü sanan Larry başını hızla kaldırdı. Sonra Nadine’in haykırışını duydu. “Havaya değil, ahıra bak!” Sesi heyecanla titriyordu. “Ahırın çatısında! Seni karşımıza çıkardığı için Tanrıya şükürler olsun, Joe! Sen olmasan asla göremezdik!”</p>

    <p>Çocuğun yanına giderek sıkıca sarıldı. Larry ahıra dönünce çatısındaki iri beyaz harfleri gördü:</p>

    <blockquote class="duzyazi_2a">
      <p>STOVINGTON, VT. SALGIN MERKEZİ’NE GİDİYORUZ</p>
    </blockquote>

    <p>Altında birtakım yol tarifleri vardı. En altta ise:</p>

    <blockquote class="duzyazi_2a">
      <p>OGUNQUIT’TEN 2 TEMMUZ 1990’DA AYRILIYORUZ</p>

      <p>HAROLD EMERY LAUDER</p>

      <p>FRANCES GOLDSMITH</p>
    </blockquote>

    <p>“Tanrım, son satırı yazarken düşmemesi mucize,” dedi Larry.</p>

    <p>“Salgın merkezi,” dedi Nadine, onu duymazdan gelerek. “Bunu biz nasıl akıl edemedik? Daha üç ay önce bir dergide hakkında bir yazı okumuştum! Oraya gitmişler!”</p>

    <p>“Hâlâ yaşıyorlarsa.”</p>

    <p>“Yaşıyorlarsa mı? Elbette yaşıyorlar. Temmuzun ikisinde salgın <em>sona ermişti.</em> Ahırın çatısına çıkabildiklerine göre hasta olmadıkları da kesin.”</p>

    <p>“Birinin kendini oldukça çevik hissettiği muhakkak,” dedi Larry içinde biraz isteksizce heyecan duymaya başlayarak.</p>

    <p>“Stovington 9. Karayolu’nun epey kuzeyinde kalıyor,” dedi Nadine dalgınca ahıra bakmaya devam ederek. “Yine de şimdiye dek varmışlardır. İki temmuzu geçeli iki hafta oluyor.” Gözleri parlıyordu. “Sence salgın merkezinde başkaları da var mıdır Larry? Olabilir, değil mi? Karantinalar ve steril giyim hakkında her şeyi bildiklerine göre? Bir tedavi üzerine de çalışıyor olmalılar değil mi?”</p>

    <p>“Bilmiyorum,” dedi Larry temkinli bir şekilde.</p>

    <p>“Elbette çalışıyorlardır,” dedi Nadine sabırsız ve biraz da vahşi bir ifadeyle. Larry, onu hiç, Joe gitarla o mucizevi gösterisini yaptığında bile bu kadar heyecanlı görmemişti. “Bahse girerim Harold ve Frances <em>düzinelerce,</em> hatta <em>yüzlerce</em> insan bulmuştur. Hemen gidelim. En kısa yol...”</p>

    <p>“Dur bir dakika,” dedi Larry omzundan tutarak.</p>

    <p>“Neden durayım? Anlamıyor...”</p>

    <p>“Yazı, görmemiz için iki haftadır beklediğine göre yolculuk da biraz bekleyebilir. Bu arada öğle yemeği yiyelim. Sevgili Gitarist Sersem de ayakta uyuyor.”</p>

    <p>Nadine dönüp baktı. Joe hâlâ dergiye bakıyordu, ama bakışları donuklaşmıştı ve gözlerini hiç kırpmıyordu. Gözlerinin altında koyu renk halkalar vardı.</p>

    <p>“Enfeksiyondan yeni kurtulduğunu söylemiştin,” dedi Larry. “Uzun bir yol da katettiniz... Mavi Gözlü Gitarist’i takip etmeniz de cabası.”</p>

    <p>“Haklısın... hiç aklıma gelmedi.”</p>

    <p>“Gereken tek şey sağlam bir öğün ve iyi bir uyku.”</p>

    <p>“Elbette. Kusura bakma Joe. Düşünemedim.”</p>

    <p>Joe uykulu ve ilgisiz bir şekilde homurdandı.</p>

    <p>Az sonra söyleyecekleri Larry’nin içinde uyumakta olan korkuyu tekrar yüzeye çıkaracaktı, ama sormak zorundaydı. O sormazsa, Nadine düşünür düşünmez dile getirecekti zaten... ayrıca düşündüğü kadar değişip değişmediğini görme vakti gelmişti belki.</p>

    <p>“Araç kullanabiliyor musun Nadine?”</p>

    <p>“Araba mı? Yani ehliyetim olup olmadığını mı soruyorsun? Var evet, ama yollar kalan araçlarla sık aralıklarla tıkanmışken arabayla ilerlemeye çalışmak ne kadar mantıklı? Yani...”</p>

    <p>“Aklımdan geçen araba değildi,” dedi Larry ve aniden gözlerinin önünde gizemli Kara Adam’ın arkasına oturarak beline sarılan Rita’nın görüntüsü belirdi (herhalde zihnindeki ölüm sembolü oydu). Mahşerin tuhaf bir atlısı gibi kocaman bir Harley üzerinde, kapkara ve solgun suretleriyle ona doğru geliyorlardı. Bu düşünce ağzının kurumasına, şakaklarının zonklamasına yol açtı, ama konuşmaya devam ettiğinde sesi sakindi. Bir titreme olduysa da Nadine fark etmemişti. Garipti ama bir değişim fark etmiş gibi görünüp başını kaldıran, yarı uyur haldeki Joe olmuştu.</p>

    <p>“Motosikletlerden bahsediyordum. Daha az enerji harcayıp daha fazla mesafe katedebiliriz. Gerekirse yollardaki... tıkanıklıkların etrafından dolaşmak daha kolay olur. Bisikletlerimizi çöp kamyonlarının çevresinden yürüttüğümüz gibi onları da götürebiliriz.”</p>

    <p>Nadine’in gözleri heyecanla parladı. “Evet, olabilir. Daha önce hiç motosiklet kullanmadım, ama bana öğretebilirsin değil mi?”</p>

    <p><em>Daha önce hiç motosiklet kullanmadım</em> lafını duyan Larry’nin korkusu artmıştı. “Evet,” dedi. “Ama öğreteceklerimin en önemlisi, tamamen kavrayana dek çok yavaş gitmen. <em>Çok</em> yavaş. Motosiklet kullanırken hata yapma lüksün yoktur ve yaralanacak olursan seni götürebileceğim bir doktor olmadığını biliyorsun.”</p>

    <p>“Merak etme. Biz... Larry, seninle karşılaşmamızdan önce sen de motosiklet mi kullanıyordun? Öyle olmalı. Başka türlü New York’tan o kadar çabuk gelemezdin.”</p>

    <p>“Bir yerde bırakmıştım. Tek başıma kullanmak tedirgin etmişti.”</p>

    <p>“Eh, artık yalnız değilsin,” dedi Nadine neredeyse neşeyle. Hızla Joe’ya döndü. “Vermont’a gidiyoruz Joe! <em>Harika,</em> değil mi?”</p>

    <p>Joe esnedi.</p>

    <p class="paragraf">Nadine uyuyamayacak kadar heyecanlı olduğunu ama uykuya dalıncaya dek Joe’nun yanında yatacağını söyledi. Larry bir motosiklet bayisi bulabilmek amacıyla Ogunquit’e gitti. Bulamadı ama Wells’ten çıkarken bir tane gördüğünü hatırlar gibiydi. Söylemek için Nadine’in yanına döndüğünde ikisini birden Joe’nun dergiye baktığı mavi Ford’un yanında uykuya dalmış halde buldu.</p>

    <p>Biraz ötelerine uzandı, ama uyuyamadı. Sonunda kalkıp yolun karşısına geçti ve diz hizasına dek yükselen otlar arasından yürüyerek çatısında yazı olan ahıra gitti. O yürürken çekirgeler yolundan kaçmak için dört bir yana zıplıyordu. <em>Onların salgını benim. Onlar için Kara Adam benim,</em> diye düşündü.</p>

    <p>Ahırın çift kanatlı geniş kapısının yakınında iki boş Pepsi kutusu ve yarım bir sandviç gördü. Normal şartlar altında martılar yarım sandviçin icabına çoktan bakmış olurdu, ama normal şartlar altında değillerdi ve martıların önünde daha çekici seçenekler vardı. Ayağının ucuyla önce sandviçe, ardından boş kutulardan birine dokundu.</p>

    <p>Bunları suç laboratuvarına gönderin Çavuş Briggs. Nihayet katilimiz büyük bir hata yaptı.</p>

    <p>Baş üstüne Müfettiş Underwood. Scotland Yard’ın sizi buraya göndermeye karar vermesi büyük bir LÜTUF.</p>

    <p>Lafı bile olmaz çavuş. Hepsi işimin bir parçası.</p>

    <p>Larry içeri girdi... içerisi karanlık ve sıcaktı. Kır kırlangıçlarının yumuşak kanat sesleri haricinde sessizdi. Samanların kokusu çok tatlıydı. Bölmelerde hiç hayvan yoktu. Sahipleri, açlıktan ölmelerindense serbest kalmalarını veya süpergripten ölmelerini tercih etmiş olmalıydı.</p>

    <p>Bunu adli doktorun soruşturması için not et çavuş.</p>

    <p>Elbette Müfettiş Underwood.</p>

    <p>Yere bakınca bir şekerleme kâğıdı gördü. Eğilip aldı. İçinde bir zamanlar çikolatalı Payday şekerleme vardı. Çatıdaki yazıyı yazan cesurdu belki. Ama damak tadının iyi olduğu söylenemezdi. Çikolatalı Payday yiyen kişinin güneş altında çok fazla vakit geçirmiş olması gerekirdi.</p>

    <p>Çatı katına çıkan basamaklar, çatıyı destekleyen kirişlerden birine çivilenmişti. Neden orada olduğunu bilmeyen ve şimdiden ter içinde kalmış olan Larry basamakları tırmandı. Çatı katının ortasında (sıçan çıkma olasılığına karşı temkinli bir şekilde ilerliyordu) çatıya çıkan başka bir merdiven vardı ve basamakları beyaz boya damlalarıyla lekelenmişti.</p>

    <p>Galiba bir başka ipucu bulduk çavuş.</p>

    <p>Yeteneğiniz karşısında şaşkınım müfettiş, tümdengelim kabiliyetinizi gölgede bırakan tek şey yakışıklılığınız ve üreme organınızın akıllara zarar boyu.</p>

    <p>Lafı bile olmaz çavuş.</p>

    <p>Çatıya çıktı. Yukarıdaki ısı daha da beterdi. Francis ve Harold işleri bittikten sonra boyayı orada bırakmış olsaydı ahır bir hafta önce neşeyle yanıp kül olurdu. Pencereler tozluydu ve Gerald Ford’un başkan olduğu günlerde örülmüş olması muhtemel, çürümüş örümcek ağlarıyla kaplıydı. Pencerelerden biri zorlanarak açılmıştı. Larry başını dışarı uzattı ve dört bir yana kilometrelerce uzanan muhteşem kır manzarasıyla karşılaştı.</p>

    <p>Ahırın bu cephesi doğuya bakıyordu ve yol kenarlarındaki, yer seviyesinden son derece çirkin görünen yığınlar, bulunduğu yükseklikten çer çöp gibi önemsiz görünüyordu. Otoyolun ötesinde muhteşem okyanus uzanıyor; yaklaşan dalgalar, limanın kuzeyinden uzanan dalgakırana çarparak düzgün bir şekilde ikiye ayrılıyordu. Manzara, bir yaz gününü betimleyen yağlıboya tablolar gibiydi: Yeşilin tonları, altın rengine bürünmüş öğle sonrasının hafif pusuyla kaplanmıştı. Burnuna tuz ve deniz kokusu çalındı. Bakışlarını aşağı çevirince Harold’ın yazısını tersten gördü.</p>

    <p>Bu kadar yüksek bir çatıya tırmanma düşüncesi bile Larry’nin içini bir tuhaf ediyordu. Harold, kızın ismini yazabilmek için iyice kenara çekilmiş olmalıydı.</p>

    <p>Neden bu kadar zahmete girmiş çavuş? Bence bu, kendimize sormamız gereken sorulardan biri.</p>

    <p>Öyle diyorsanız öyledir, Müfettiş Underwood.</p>

    <p>Yavaş ve dikkatli adımlarla tekrar merdivene yöneldi. Kırık bir bacak, o an ihtiyacı olan son şeydi. Aşağı inince bir şey dikkatini çekti; ahırın destek kirişlerinden birine bir şekil kazınmıştı. Ahırın karanlık, tozlu, eski ortamında şaşırtıcı derecede taze ve beyaz görünüyordu. Yaklaşıp şekli inceledi ve sonra Rita ile kuzeye yaptıkları yürüyüş sırasında bir başka birinin bunu yaptığını düşünerek başparmağının ucunu şaşkınca üzerinde gezdirdi. Ardından tırnağıyla kazınmış harfler üzerinden geçti.</p>

    <div class="resim"><img alt="02" src="../Images/02.jpg"/></div>

    <p>Kalp içinde. Ok ile.</p>

    <p>Anlaşılan bu arkadaş âşıkmış çavuş.</p>

    <p>“Aferin sana Harold,” dedi Larry ve ahırdan çıktı.</p>

    <p class="paragraf">Wells’teki mağaza bir Honda bayisiydi ve galeride sıralanmış motosikletlere bakınca iki tanesinin eksik olduğunu fark etti. İkinci keşfi onu daha da gururlandırdı... çöp kutularından birinin yanındaki buruşuk şekerleme kâğıdı. Görünüşe bakılırsa âşık biri –muhtemelen Harold Lauder– kendisinin ve sevdiği kişinin hangi motosikletle en mutlu olacağına karar vermeye çalışırken bir şekerleme atmıştı ağzına. Ardından kâğıdı tortop edip kutuya atmış fakat ıskalamıştı.</p>

    <p>Nadine vardığı sonuçların iyi olduğunu söylemiş, ama onun kadar etkilenmemişti. Bir an önce oradan ayrılma niyetiyle motosikletleri inceliyordu. Joe mağazanın önündeki basamağa oturmuş, on iki telli Gibson’u çalıyor ve kendinden memnun bir şekilde sesler çıkarıyordu.</p>

    <p>“Dinle,” dedi Larry. “Saat beş oldu. Yarından önce yola çıkmak çok mantıksız olur.”</p>

    <p>“Ama karanlığın çökmesine daha üç saat var! Burada öylece oturarak onları yakalayamayız.”</p>

    <p>“Yakalayamazsak yakalayamayız,” dedi Larry. “Harold Lauder nereye gideceklerini belirtmiş, fikir değiştirirlerse bir yolunu bulup yine not bırakacaktır.”</p>

    <p>“Ama...”</p>

    <p>“Sabırsızlandığını biliyorum,” diyerek kadının omuzlarını kavradı. Eski tahammülsüzlüğünün içinde büyüdüğünü hissederek kontrol altına almaya çalıştı. “Ama daha önce hiç motosiklet kullanmamışsın.”</p>

    <p>“Bisiklete binebiliyorum. Debriyaj konusunda da bir bilgim var, sana söylemiştim. <em>Lütfen</em> Larry. Bir an önce yola çıkarsak bu gece New Hampshire’da kamp yapar, yarın akşama kadar yolu yarılamış oluruz. Biz...”</p>

    <p>“Bu bisiklet kullanmaya <em>benzemez,</em> kahretsin!” diye parladı ve arkasından gelen gitar sesi kesiliverdi. Joe’nun gözlerini güvensizce kısarak omzu üzerinden ona baktığını biliyordu. Off, insanların damarına basmakta üstüme yok gerçekten, diye düşündü ve bu onu daha da öfkelendirdi.</p>

    <p>“Canımı acıtıyorsun,” dedi Nadine sakince.</p>

    <p>Parmaklarının kadının yumuşak omuzlarına gömülmüş olduğunu fark edince öfkesinin yerini utanç aldı.</p>

    <p>“Özür dilerim,” dedi.</p>

    <p>Joe hâlâ ona bakıyordu. Larry, çocukla kaydettiği ilerlemenin en azından yarısını kaybettiğini biliyordu. Nadine bir şey söyledi.</p>

    <p>“Ne?”</p>

    <p>“Bana neden bisiklet kullanmaya benzemediğini söyle.” İlk dürtüsü ona bağırmak oldu: <em>O kadar iyi biliyorsan gidip dene. Dene de dünya, başın yüz seksen derece dönmüşken nasıl görünüyor bak.</em> Ancak sadece çocukla değil onunla da kaydettiği ilerlemenin bir bölümünü yitirdiğini bilerek kendini kontrol etti. Belki ilerleyip gelişmişti, ama eski çocuksu Larry’den bir parça, topuklarına yapışmış, öğle güneşiyle iyice küçülmüş, ama tamamen yok olmamış bir gölge gibi hâlâ onunlaydı.</p>

    <p>“Bir kere bunlar daha ağır,” dedi. “Dengeni kaybedersen tekrar sağlaman bisikletteki gibi kolay olmaz. 360’lardan biri yüz seksen kilo falandır. Bu fazladan ağırlığı kontrol etmeye çabucak alışılıyor, ama yine de biraz zaman alıyor. Standart bir normal vitesli arabada vitesi elle, gazı ayağınla kontrol edersin. Motosiklette tam tersi söz konusu. Vites ayakla değiştirilir, gaz elle kontrol edilir. Buna alışmak da hiç kolay değildir. Bir yerine iki fren vardır. Sağ ayağınla arka tekerleğin, sağ elinle ön tekerleğin frenini kontrol edersin. Unutur da sadece elinle fren yaparsan kendini tepetaklak havada uçar halde bulabilirsin. Ayrıca yolcunla ilerlemeye de alışman gerek.”</p>

    <p>“Joe mu? Ama o seninle geliyor sanıyordum!”</p>

    <p>“Seve seve alırdım,” dedi Larry. “Ama şu an benimle gelmek istediğini hiç sanmıyorum. Sen ne düşünüyorsun?”</p>

    <p>Nadine uzunca bir süre Joe’ya baktı. “Haklısın,” dedi ve iç geçirdi. “Benimle gelmeyi bile istemeyebilir. Korkabilir.”</p>

    <p>“Gelirse ondan sen sorumlusun. Ben de ikinizden sorumluyum. Düştüğünüzü görmek istemiyorum.”</p>

    <p>“Senin başına bu mu geldi Larry? Biriyle mi birlikteydin?”</p>

    <p>“Evet,” dedi Larry. “Ve düşen bendim. Ama yanımdaki hanım daha önce ölmüştü.”</p>

    <p>“Motosikletle kaza mı yaptı?” Nadine’in yüzü ifadesizdi.</p>

    <p>“Hayır. Yüzde yetmiş kaza, yüzde otuz intihar olduğu söylenebilir. Benden istediği her neyse... dostluk, anlayış, yardım, bilmiyorum... yeterince alamıyordu.” Larry kendini kötü hissediyordu. Şakakları zonkluyor, boğazı düğümleniyordu. Gözyaşları her an akabilirdi. “İsmi Rita’ydı. Rita Blakemoor. Sizinle daha iyi olsun istiyorum, hepsi bu. Sen ve Joe ile.”</p>

    <p>“Neden bana daha önce anlatmadın Larry?”</p>

    <p>“Çünkü anlatmak canımı yakıyor,” dedi basitçe. “Hem de çok.” Bu gerçekti, ama gerçeğin tamamı değildi. Rüyalar vardı. Nadine’in de kâbuslar görüp görmediğini merak ediyordu, önceki gece kısa bir süreliğine uyanmış ve kadının huzursuzca dönerek mırıldandığını duymuştu. Ama Nadine bugün buna dair hiçbir şey söylememişti. Ve Joe. O da kâbus görüyor muydu? <em>Onları</em> bilmiyordu, ama Scotland Yard’ın korkusuz müfettişi Underwood rüyalardan korkuyordu... ve Nadine motosikletle kaza yaptığı takdirde geri dönebilirlerdi.</p>

    <p>“O halde yarın gideriz,” dedi Nadine. “Bu arada bana kullanmayı öğretirsin.”</p>

    <p class="paragraf">Ama öncelikli olarak Larry’nin seçtiği iki ufak motosiklete yakıt doldurmaları gerekiyordu. Bayide bir pompa vardı, ama elektrik olmadığı için çalışmıyordu. Yeraltındaki tankın kapağının yanında bir başka şekerleme kâğıdı daha buldu ve becerikli Harold Lauder tarafından kısa süre önce açıldığını anladı. Âşık olsun olmasın, Payday hastası olsun olmasın, Larry ona saygı duymaya, hatta hoşlanmaya başlamıştı. Kafasında bir Harold resmi çizmişti bile. Muhtemelen otuzlu yaşlardaydı. Belki bir çiftçiydi. Uzun boylu, zayıf, yanık tenli, iyi eğitim almamış, ama zeki biri. Sırıttı. Hiç görülmemiş birinin resmini çizmek aptalcaydı, zira asla düşünüldüğü gibi çıkmazlardı. Yüz elli kilo ağırlığındaki incecik sesli diskcokeyi herkes bilirdi.</p>

    <p>Nadine soğuk akşam yemeğini hazırlarken Larry mağazanın yan tarafına dolaştı. Büyük, çelik bir çöp tenekesi buldu. Gövdesine bir levye dayanmıştı ve kenarından bir hortum sarkıyordu.</p>

    <p>İşte seni yine buldum Harold! Şuna bir bak Çavuş Briggs. Adamımız hortumla yeraltındaki tanktan benzin çekmiş. Hortumu yanında götürmemesine şaşırdım doğrusu.</p>

    <p>Belki bir parçasını kesmiş ve geriye bu kısmı kalmıştır Müfettiş Underwood –affedersiniz ama bu bir çöp tenekesi.</p>

    <p>Tabii ya çavuş, haklısın. Terfi etmen için ismini önereceğim.</p>

    <p>Levyeyle hortumu alıp tankın kapağının bulunduğu yere döndü.</p>

    <p>“Joe bir dakika buraya gelip bana yardım eder misin?”</p>

    <p>Çocuk yediği peynir ve krakerlerden kafasını kaldırıp ona güvenmez gözlerle baktı.</p>

    <p>“Git hadi,” dedi Nadine usulca. “Sorun yok.”</p>

    <p>Joe ayaklarını sürüyerek de olsa geldi.</p>

    <p>Larry levyenin ucunu kapağın altına soktu. “Bütün ağırlığını üzerine ver bakalım kaldırabilecek miyiz?”</p>

    <p>Bir an için çocuğun onu anlamadığını veya yapmak istemediğini sandı. Sonra levyenin ucundan tutup bastırdı. Kolları ince, ama kaslıydı. Fakir ailelere mensup çalışan erkeklerde olduğu gibi. Kapak hafifçe yükseldi, ama Larry’nin parmaklarını altına sokmasına yetecek kadar kalkmadı.</p>

    <p>“Üstüne çık,” dedi.</p>

    <p>Joe bir süre yarı vahşi gözleriyle dikkatlice baktıktan sonra levyenin üzerine çıktı; artık tüm ağırlığı üstündeydi.</p>

    <p>Kapak az önceye nazaran biraz daha fazla yükselince Larry parmaklarını altına sokabildi. Tutmaya çalışırken çocuk ondan hâlâ hoşlanmıyorsa da bunun yakalayabileceği en iyi fırsat olduğunu düşündü. Levyenin üstünden inerse kapak bütün ağırlığıyla düşüp parmaklarını ezecekti. Larry, Nadine’in de aynı şeyi fark ettiğini gördü. Motosikletleri incelemeyi bırakmış, gergin bir şekilde oturarak onlara bakıyordu. Koyu renk gözleri tek dizi üzerine çökmüş olan Larry ile levyeye bastıran Joe arasında gidip geliyordu. Çocuğun deniz rengi gözlerindeki ifadeyi çözmek mümkün değildi. Ve Larry kapağı hâlâ tam anlamıyla kavrayamamıştı.</p>

    <p>“Yardım lazım mı?” diye sordu Nadine. Genellikle sakin olan sesi hafifçe tizleşmişti.</p>

    <p>Larry gözüne bir damla ter süzülünce gözlerini kırpıştırdı. Hâlâ başaramamıştı. Burnuna benzin kokusu geliyordu.</p>

    <p>“Halledebiliriz sanırım,” dedi doğruca Nadine’in gözlerine bakarak.</p>

    <p>Bir süre sonra parmakları kapağın altında bir yiv buldu. Bütün gücüyle çekti ve kapak tok bir ses çıkararak asfalta düştü. Nadine’in iç çektiğini ve levyenin yere düştüğünü duydu. Terli kaşını silerek çocuğa baktı.</p>

    <p>“İyi iş çıkardın Joe,” dedi. “Levye elinden kaysaydı fermuarımı ömrümün sonuna kadar dişlerimle çekmek zorunda kalabilirdim. Teşekkür ederim.”</p>

    <p>Karşılık beklemiyordu (belki motosikletleri incelemeye dönerken çıkaracağı anlaşılmaz bir ses) ama Joe paslı bir sesle, zorlanarak konuştu. “Bi-şey-değl.”</p>

    <p>Larry hızla önce ona ardından Joe’ya şaşkınca bakan Nadine’e döndü. Yüzünde hoşnut ve şaşkın bir ifade vardı. Ama her nasılsa –Larry’nin nasıl olabileceğine dair hiçbir fikri yoktu– bunu bekliyor gibiydi de. Daha önce de gördüğü ama hemen anlamlandıramadığı bir ifadeydi.</p>

    <p>“Joe,” dedi. “Bir şey değil mi dedin?”</p>

    <p>Joe başını hararetle salladı. “Bi-şey-değl. Bi-şey-değl.”</p>

    <p>Nadine kollarını uzatmış, gülümsüyordu. “Aferin Joe. Çok iyi, çok iyi.” Joe ona doğru yürüdü ve bir süre sarılmasına izin verdi. Sonra kendi kendine ötüp kıkırdayarak motosikletlere bakmaya gitti.</p>

    <p>“Konuşabiliyor,” dedi Larry.</p>

    <p>“Dilsiz olmadığını biliyordum,” dedi Nadine. “İyileşebildiğini görmek harika. Galiba ikimize birden ihtiyacı vardı. İki yarı. O... bilmiyorum.”</p>

    <p>Larry, onun kızardığını gördü ve sebebini bildiğini düşündü. Hortumu betondaki delikten sarkıtmaya başladı. Aniden yaptığının sembolik (ve bir hayli kaba) bir hareket olarak yorumlanabileceğini fark etti. Başını hızla kaldırıp baktı. Nadine hemen başını çevirdi, ama Larry hareketlerini gözünü ayırmadan izlediğini ve yanaklarının iyice kızardığını görebilmişti.</p>

    <p class="paragraf">O berbat korku tekrar göğsünü sardı ve bağırdı. “Tanrı aşkına Nadine, <em>dikkat et!</em>” Nadine tüm dikkatini ellerine vermişti, nereye gittiğine bakmıyor ve yalpalayan Honda’yı saatte on kilometre hızla doğruca bir çam ağacının üstüne sürüyordu.</p>

    <p>Başını kaldırdı ve Larry şaşkın bir sesle, <em>“Ah!”</em> dediğini duydu. Sonra çok keskin bir şekilde yalpaladı ve motosikletten düştü. Honda olduğu yerde kaldı.</p>

    <p>Larry yüreği ağzında ona doğru koştu. “İyi misin? Nadine? İyi...”</p>

    <p>Nadine sarsılmış bir halde yerden kalktı ve çizilmiş avuçlarına baktı. “Evet, iyiyim. Ne aptalım, gittiğim yere bakmıyordum. Motosiklete bir zarar verdim mi?”</p>

    <p>“Kahrolası motosikleti boş ver şimdi, ellerine bakayım.”</p>

    <p>Nadine ellerini ona doğru uzattı. Larry pantolonunun cebinden plastik bir Bactine şişesi çıkararak avuçlarına sıktı.</p>

    <p>“Titriyorsun,” dedi Nadine.</p>

    <p>“Onu da boş ver,” dedi Larry düşündüğünden daha sert bir ses tonuyla. “Belki bisikletlerle devam etsek daha iyi olur. Motosiklet çok tehlikeli...”</p>

    <p>“Nefes almak da öyle,” diye karşılık verdi Nadine sakince. “Ve bence Joe seninle gelir. En azından başlarda.”</p>

    <p>“Ama o...”</p>

    <p>“Bence seninle gelecektir,” dedi Nadine yüzüne bakarak. “Senin de aynı fikirde olduğunu biliyorum.”</p>

    <p>“Eh, bu akşam burada bırakalım. Hava neredeyse önümüzü göremeyeceğimiz kadar karardı.”</p>

    <p>“Bir deneme daha. Attan düşerseniz hemen tekrar binin demiyorlar mı?”</p>

    <p>Joe bir kask içine doldurduğu yabanmersinlerini yiyerek yanlarından geçti. Binanın arkasındaki yabanmersinlerini keşfetmiş ve Nadine’in ilk dersi boyunca çok sayıda toplamıştı.</p>

    <p>“Galiba,” dedi Larry mağlubiyeti kabul ederek. “Ama lütfen nereye gittiğine bak, olur mu?”</p>

    <p>“Peki efendim. Baş üstüne efendim.” Bir selam çakıp ona gülümsedi. Bütün yüzünü aydınlatan, yavaşça genişleyen, çok güzel bir gülümsemesi vardı. Larry de ona gülümsedi. Yapılacak başka bir şey yoktu. Nadine gülümsediğinde Joe bile karşılık verirdi.</p>

    <p>Bu kez boş arazide iki tur attıktan sonra Larry’nin yüreğini yine ağzına getiren keskin bir dönüşle yola çıktı. Ama bu kez akıllıca davranıp ayağını Larry’nin ona gösterdiği gibi indirdi ve motosikleti düzelterek tepenin ardında gözden kayboldu. Larry dikkatlice ikinci vitese geçişini gördü, tepenin ardında üçüncü vitese geçtiğini duydu. Ardından motosikletin homurtusu giderek hafifleyen bir vızıltıya dönüştü. Ara sıra konan sivrisinekleri kovarak alacakaranlıkta endişeyle dikildi.</p>

    <p>Ağzı masmavi olan Joe tekrar yanına geldi. “Bi-şey-değl,” dedi ve sırıttı. Larry karşılığında gergince gülümsemeyi başardı. Kısa bir süre içinde dönmezse Nadine’in peşinden gidecekti. Boynu kırılmış halde bir hendekte yatan Nadine’in karanlık hayali zihninin gerisinde dans ediyordu.</p>

    <p>Kendi kendine Joe’yu yanında götürüp götürmeyeceğinin muhakemesini yaparak diğer motosiklete doğru yürümeye başlamıştı ki dördüncü viteste ilerleyen Honda’nın sesini duydu. Rahatladı... biraz. Nadine motosiklet üzerindeyken asla, tamamen rahatlayamayacağını korkuyla fark etti.</p>

    <p>Nadine motosikletin farı yanar halde geldi ve Larry’nin yanında durdu.</p>

    <p>“Oldukça iyi, değil mi?” Motoru durdurdu.</p>

    <p>“Peşinden gelmek üzereydim. Kaza yaptığını zannettim.”</p>

    <p>“Yaptım sayılır.” Larry’nin gerildiğini görünce hemen ekledi. “Dönerken fazla yavaşladım ve debriyajı unuttum. Durmak zorunda kaldım.”</p>

    <p>“Peki. Bu akşamlık yeter, değil mi?”</p>

    <p>“Evet. Kuyruksokumum acıyor.”</p>

    <p class="paragraf">Gece Nadine’in Joe uyurken yanına gelip gelmeyeceğini merak ederek veya kendisinin gidip gitmemesi gerektiğini düşünerek battaniyeler altında yattı. Onu istiyordu ve o gün hortumu sarkıtırken yakaladığı ifadesine bakılırsa o da Larry’yi istiyordu. Sonunda uykuya daldı.</p>

    <p>Rüyasında bir mısır tarlasında kaybolmuştu. Ama müzik sesi vardı, gitar sesi. Joe gitar çalıyordu. Joe’yu bulursa her şey yoluna girecekti. Sesi takip ederek mısır sıraları arasında ilerledi ve sonunda bir açıklığa vardı. Açıklıkta karşısına köhne bir ev çıktı. Küçük evin verandası paslı demirlerle desteklenmişti. Gitarı çalan Joe değildi, nasıl olabilirdi zaten? Joe sol elini, Nadine ise sağ elini tutuyordu. Onunla birlikteydiler. Gitarı yaşlı bir kadın çalıyordu. Çaldığı caza benzer ilahi, Joe’yu gülümsetmişti. İhtiyar kadın zenciydi, verandada oturuyordu ve Larry’nin gördüğü en yaşlı kadındı. Ama kadında ona kendini iyi hissettiren bir şey vardı... küçükken annesi ona sarılıp, <em>işte Alice Underwood’un en sevdiği çocuk, biricik oğlu,</em> dediğinde hissettiğine benzer bir histi.</p>

    <p>Yaşlı kadın çalmayı bırakıp onlara baktı.</p>

    <p><em>Bakın şu işe, konuklarım varmış. Yaklaşın da sizi göreyim, gözlerim eskisi gibi iyi seçemiyor.</em></p>

    <p>El ele tutuşarak verandaya yaklaştılar. Joe yanından geçtiği kabak araba lastiğinden salıncağı hafifçe iterek salladı. Lastiğin gölgesi, otlarla kaplı toprak üzerinde yavaşça gidip geliyordu. Mısır denizinde bir adayı andıran küçük bir açıklıktaydılar. Toprak bir yol, kuzeye doğru gözden kaybolana dek ilerliyordu.</p>

    <p><em>Şu benim eski aleti tıngırdatmaya ne dersin,</em> diye sordu Joe’ya ve çocuk hevesle uzanıp gitarı kadının tombul ellerinden aldı. Mısırlar arasında takip ettikleri melodiyi çalmaya başladı. İhtiyar kadından daha iyi ve daha hızlı çalıyordu.</p>

    <p><em>Tanrı onu korusun, ne güzel çalıyor. Ben artık fazla yaşlıyım. Parmaklarımı yeterince hızlı oynatamıyorum artık. Ama 1902’de belediye salonunda çaldım. Orada çalan ilk zenci bendim, ilk zenci.</em></p>

    <p>Nadine, ona kim olduğunu sordu. Zamanın gün batımına bir saat kala durduğu, salıncağın gölgesinin otlarla kaplı toprak üzerinde ileri geri durmaksızın dans edeceği bir sonsuzluk mekânında gibiydiler. Larry ailesiyle orada sonsuza dek kalabilmeyi diledi. Burası <em>iyi</em> bir yerdi. Yüzü olmayan adam, onu burada yakalayamazdı. Joe’yu da. Nadine’i de.</p>

    <p><em>Bana Abagail Ana derler. Sanırım Doğu Nebraska’daki en yaşlı kadın benim ve ekmeğimi hâlâ kendim pişiriyorum. En kısa zamanda beni görmeye gelin. O bizi yakalamadan gitmemiz gerek.</em></p>

    <p>Bir bulut, güneşi gizledi. Salıncak neredeyse tamamen hareketsiz kaldı. Joe ahenksiz bir ses çıkararak çalmayı bıraktı ve Larry ensesindeki tüylerin diken diken olduğunu hissetti. Yaşlı kadın fark etmemiş gibiydi.</p>

    <p><em>Ama bizi yakalayacak olan kim,</em> diye sordu Nadine. Larry konuşabilmeyi, ona, serbest kalıp onlara zarar vermeden sorusunu geri almasını haykırabilmeyi diledi.</p>

    <p><em>Kara Adam. Şeytanın uşağı. Tanrıya şükür onunla aramızda Rockies var ama onu engelleyemezler. Bu yüzden birlik olmalıyız. Colorado’da. Tanrı rüyamda bana geldi ve neresi olduğunu gösterdi. Ama acele etmeliyiz, elimizden geldiğince çabuk olmalıyız. Onun için hemen yanıma gelin. Gelen başkaları da var.</em></p>

    <p><em>Hayır,</em> dedi Nadine soğuk ve korkulu bir sesle. <em>Biz Vermont’a gidiyoruz, o kadar. Sadece Vermont’a. Kısa bir yolculuk.</em></p>

    <p><em>Onun gücüne direnmezsen senin yolculuğun bizimkinden daha uzun olacak,</em> dedi Larry’nin rüyasındaki ihtiyar kadın. Nadine’e büyük bir üzüntüyle bakıyordu. Bu senin için iyi bir adam olabilir, kadın. Kendini geliştirmek istiyor. Neden onu kullanmak yerine yoldaşı olmuyorsun?</p>

    <p><em>Hayır! Vermont’a gidiyoruz, VERMONT’A!</em></p>

    <p>Yaşlı kadın, Nadine’e acıma dolu gözlerle baktı. <em>Dikkat etmezsen doğruca cehenneme gideceksin, Havva kızı. Ve gittiğinde cehennemin soğuk olduğunu göreceksin.</em></p>

    <p>Rüya burada sona erdi ve onu yutan kapkara parçalara bölündü. Ama bu karanlığın içinde onu amansızca takip eden bir şey vardı. Soğuk ve zalimdi, yakında sırıtışıyla ortaya çıkan dişlerini görebilecekti.</p>

    <p>Ama bu gerçekleşmeden uyandı. Güneş doğalı yarım saat olmuş, yeryüzü, güneş iyice yükseldiğinde yol olacak yoğun bir sisle kaplanmıştı. Motosiklet bayisi, sisin içinden tuhaf bir geminin ahşap değil de betondan yapılmış pruvası gibi çıkıyordu.</p>

    <p>Yanında biri vardı. Gece yanına gelenin Nadine değil Joe olduğunu gördü. Başparmağı ağzında, kendi kâbusundan kurtulmaya çalışıyormuşçasına titrer halde yanında uyuyordu. Larry, Joe’nun rüyalarının kendisininkilerden farklı olup olmadığını merak etti... ve beyaz sise bakıp bunu düşünerek diğerleri uyanıncaya kadar, bir saat boyunca sırtüstü yattı.</p>

    <p class="paragraf">Kahvaltılarını bitirdikleri sırada sis, yola çıkabilecekleri kadar dağılmıştı. Eşyalarını motosikletlere yüklediler. Joe, Nadine’in dediği gibi Larry’nin arkasında gitmeye hiç itiraz etmemiş, hatta daha sorulmadan kendiliğinden onun arkasına geçmişti.</p>

    <p>“Yavaş,” dedi Larry dördüncü kez. “Acele edip kaza falan yapmayacağız.”</p>

    <p>“Tamam,” dedi Nadine. “Çok heyecanlıyım. Bir maceraya atılmak gibi!”</p>

    <p>Ona gülümsedi, ama Larry bu gülümsemeye karşılık veremedi. Rita Blakemoor, New York’tan ayrılırlarken buna çok benzer bir şey söylemişti. İki gün sonra da ölmüştü.</p>

    <p class="paragraf">Epsom’da öğle yemeği molası verdiler ve Larry’nin altında uyuyakaldığı, Joe’nun ise elinde bıçakla başında dikildiği ağacın gölgesinde kızarmış domuz eti konservesi yiyerek portakallı gazoz içtiler. Motosiklet kullanmanın sandığı kadar kötü olmadığını gören Larry rahatlamıştı; çoğu yerde oldukça rahat ilerleyerek vakit kazanmışlardı. Yerleşim alanlarından geçerken kaldırımlarda neredeyse yürüme hızında ilerliyorlardı. Nadine kör virajlarda yavaşlama konusunda son derece dikkatliydi. Açık yollarda bile Larry’ye saatte elli kilometrelik sabit hızlarının üzerine çıkmayı teklif etmiyordu. Larry’nin hesaplarına göre hava koşulları kötü olmadığı takdirde ayın on dokuzunda Stovington’da olabilirlerdi.</p>

    <p>Concord’un batısında akşam yemeği için durdular. Nadine, I-89’dan giderlerse Lauder ve Goldsmith’i daha çabuk yakalayabileceklerini söyledi.</p>

    <p>“Yollar kalan araçlar yüzünden iyice tıkanmış olabilir,” dedi Larry şüpheyle.</p>

    <p>“Aralardan dolaşabiliriz,” dedi Nadine güven veren bir ifadeyle. “Gerektiğinde emniyet şeridini kullanırız. Başımıza gelebilecek en kötü şey, ters yönde biraz ilerleyip bir tali yol aramak.”</p>

    <p>Akşam yemeğinden sonra iki saatliğine denediler ve kuzeye giden yollarda bir tıkanıklık olduğunu gördüler. Arkasına karavan takılmış bir araba, Warner’a varmadan önce kaza yapmıştı. Cesetler haftalardır –sürücü ve karısı– Electra’nın ön koltuğunda un çuvalını andırır gibi yatıyordu.</p>

    <p>Motosikletleri birer birer kaldırıp arabayla karavan arasından diğer tarafa geçirmeyi başardılar. Sonrasında daha fazla ilerleyemeyecek kadar yorgun olduklarından kamp kurmaya karar verdiler. Larry o gece battaniyesini alıp üç metre ilerisine seren Nadine’in (Joe aralarındaydı) yanına gidip gitmemekte kararsız kaldı. O gece uyumak dışında hiçbir şey yapamayacak kadar yorgundu.</p>

    <p class="paragraf">Ertesi gün öğleden sonra karşılarına etrafından dolaşamayacakları bir enkaz yığını çıktı. Bir kamyon ters dönmüş ve yarım düzine araba arkasına yığılmıştı. Şanslarına, Enfield çıkışından sadece üç kilometre uzaklıktaydılar. Geri dönüp yoldan çıktılar ve Enfield Parkı’nda cesaretleri kırılmış ve yorulmuş bir halde yirmi dakikalık bir mola verdiler.</p>

    <p>“Önceden ne yapıyordun Nadine?” diye sordu Larry. Joe konuşmaya başladığında (çocuk kelime hazinesine “Larry, Nadine, sa ol” ve “Bayyoya git”i de eklemişti) kadının yüzünde gördüğü ifadeyi düşünüyordu ve bir tahmini vardı. “Öğretmen miydin?”</p>

    <p>Nadine, ona şaşkınca baktı. “Evet. Doğru tahmin.”</p>

    <p>“Küçük çocuklar mı?”</p>

    <p>“Evet. Birinci ve ikinci sınıflar.”</p>

    <p>Bu, Joe’yu geride bırakma konusunda gösterdiği yoğun isteksizliği birazcık açıklıyordu. Çocuğun zihni, yedi yaş seviyesine gerilemişti.</p>

    <p>“Nereden bildin?”</p>

    <p>“Uzun zaman önce Long Island’dan bir konuşma terapistiyle birlikteydim,” dedi Larry. “Kulağa New York esprilerinden gibi geldiğini biliyorum ama doğru. Ocean View eğitim sistemi için çalışıyordu. Genç sınıflarda. Konuşma güçlüğü çeken, tavşan dudaklı, yarık damaklı, sağır çocuklarla çalışıyordu. Çocukların konuşma bozukluklarını düzeltmenin, doğru sesler çıkarabilmeleri için farklı yöntemler sunmaktan ibaret olduğunu söylerdi. Göster ve kelimeyi söyle. Göster ve kelimeyi söyle. Ta ki çocuğun zihninde bir ışık yanana dek. O ışığın yanmasından bahsederken yüzünde, Joe, ‘Bir şey değil,’ dediğinde senin yüzünde gördüğüm ifadenin aynısı olurdu.”</p>

    <p>“Öyle bir ifadem mi vardı?” Özlemle hafifçe gülümsedi. “Çocukları çok severdim. Kimileri yaralıydı ama yaşları henüz küçüktü, hiçbiri geri dönüşü olmayacak şekilde şımarmamıştı. İyi insanlar sadece küçük olanlar.”</p>

    <p>“Biraz romantik bir düşünce değil mi?”</p>

    <p>Nadine omuz silkti. “Çocuklar iyidir. Ve onlarla çalışan, romantikleşir. Bu o kadar kötü bir şey değil. Konuşma terapisti arkadaşın o işi yapmaktan mutlu değil miydi?”</p>

    <p>“Evet, işini seviyordu,” dedi Larry. “Evli miydin peki? Önceden?” İşte yine o her yerde her zaman karşılarına çıkan kelime: <em>önceden.</em> Tek kelimeydi, ama anlam çok büyüktü.</p>

    <p>“Evli mi? Hayır. Hiç evlenmedim.” Huzursuz görünüyordu. “Ben olduğundan genç görünüp de kendini daha yaşlı hisseden o tipik kız kurusu öğretmenlerdenim. Otuz yedi yaşındayım.” Bakışları engel olamadan saçlarına yönelince Nadine yüksek sesle konuşmuşçasına başını salladı. “Erken beyazladılar,” dedi sıradan bir şeymişçesine. “Anneannem kırkına geldiğinde saçlarının tamamı beyazdı. Bence ben beş sene daha dayanacağım.”</p>

    <p>“Nerede öğretmendin?”</p>

    <p>“Pittsfield’da küçük bir özel okulda. Çok özeldi. Duvarları sarmaşık kaplıydı ve oyun bahçesi en son oyuncaklarla doluydu. Su gibi para akıtıyorlardı. Otoparkında iki Thunderbird, üç Mercedes, birkaç Lincoln ve bir Chrysler Imperial vardı.”</p>

    <p>“Çok iyi bir öğretmendin herhalde?”</p>

    <p>“Öyleydim,” dedi Nadine açıksözlülükle, ardından gülümsedi. “Arlık pek önemi yok gerçi.”</p>

    <p>Larry kolunu onun omzuna attı. Nadine hafifçe irkildi ve bedeni katılaştı. Eli ve omzu sıcaktı.</p>

    <p>“Yapmasan daha iyi olur,” dedi tedirgin bir ifadeyle.</p>

    <p>“İstemiyor musun?”</p>

    <p>“Hayır. İstemiyorum.”</p>

    <p>Larry mahcup bir tavırla kolunu geri çekti. İstiyordu bundan emindi. Nadine’in istediğini net bir şekilde hissedebiliyordu. Yüzü iyice kızarmış, bakışlarını ümitsizce kucağında yaralı örümcekler gibi oynaşan ellerine dikmişti. Gözleri ağlamak üzereymişçesine parlıyordu.</p>

    <p>“Nadine...”</p>

    <p><em>(sen misin tatlım?)</em></p>

    <p>Başını kaldırıp ona baktığında Larry gözyaşlarının akmakta olduğunu gördü. Nadine tam konuşacaktı ki Joe bir elinde gitar kutusuyla çıkageldi. Konuşmaktan daha özel bir şey yaparken yakalanmışlar gibi ona suçlu bir ifadeyle baktılar.</p>

    <p>“Hanım,” dedi Joe sohbet edercesine.</p>

    <p>“Ne?” diye sordu şaşıran ve düşüncelerini toparlayamayan Larry.</p>

    <p>“Hanım!” diye tekrarladı Joe ve başparmağıyla omzunun gerisini işaret etti.</p>

    <p>Larry ve Nadine birbirlerine baktılar.</p>

    <p>Birdenbire dördüncü bir ses duyuldu. Duygu yüklü, tiz, Tanrı’nın sesiymiş gibi afallatan bir sesti.</p>

    <p>“Tanrıya şükür!” diye haykırdı. “Şükürler olsun!”</p>

    <p>Ayağa kalkıp caddeden koşar adımlarla kendilerine gelen kadına baktılar. Aynı anda hem gülüyor hem ağlıyordu.</p>

    <p>“Sizi gördüğüme çok sevindim,” dedi. “Sizi gördüğüme o kadar çok sevindim ki anlatamam. Şükürler...”</p>

    <p>Olduğu yerde sallandı, Larry, onu yakalayıp baş dönmesi geçene dek tutmasa yere yığılabilirdi. Yaşı yirmi beş civarıydı. Üzerinde pamuklu, beyaz, sade bir bluz ve bir çift kot pantolon vardı. Yüzü solgundu, mavi gözleri doğal olmayan bir şekilde odaklanmıştı. Bakışları, gördüğünün bir hayal olmadığına, orada üç kişi daha bulunduğuna kendini inandırmaya çalışıyormuşçasına Larry’ye kilitlenmişti.</p>

    <p>“Adım Larry Underwood,” dedi. “Bu hanım Nadine Cross. Çocuk da Joe. Sizinle karşılaştığımıza sevindik.”</p>

    <p>Kadın bir süre hiçbir şey söylemeden ona bakmaya devam etti. Sonra onun yanından ayrılıp yavaşça Nadine’e doğru yürüdü.</p>

    <p>“Sizi gördüğüme...” diye başladı, “...çok sevindim.” Hafifçe tökezledi. “Tanrım, siz gerçek insanlar mısınız?”</p>

    <p>“Evet,” dedi Nadine.</p>

    <p>Kadın, Nadine’e sarılıp ağlamaya başladı. Nadine de ona sarıldı. Joe bir elinde gitar kutusu, diğer elinin başparmağını emerek caddedeki hareketsiz kamyonetin yanında dikiliyordu. Bir süre sonra Larry’nin yanına gidip başını kaldırarak ona baktı. Larry, çocuğun elini tuttu. İkisi ayakta dikilerek ciddi bir ifadeyle kadınlara baktı. Lucy Swann ile tanışmaları böyle oldu.</p>

    <p class="paragraf">Nereye gittiklerini ve en azından iki kişi daha olduğuna inandıklarını söylediklerinde onlarla gitmeyi hevesle kabul etti. Larry, Enfield Spor Malzemeleri Mağazası’nda orta boy bir sırt çantası buldu ve Nadine, eşyalarını toplamasına yardım etmek için onunla birlikte kasabanın dışındaki evine gitti. İki takım kıyafet, birkaç parça iç çamaşırı, yedek bir çift ayakkabı ve bir yağmurluğu çantaya doldurdular. Müteveffa kocasıyla kızının fotoğraflarını yanlarına aldılar.</p>

    <p>O gece Quechee adında bir kasabada kamp yaptılar. Eyalet sınırını geçmişlerdi, artık Vermont’talardı. Lucy Swann onlara kısa, basit ve daha sonra duyacaklarından pek de farklı olmayan hikâyesini anlattı. Keder ve şok, onu neredeyse aklını yitirme raddesine getirmişti.</p>

    <p>Kocası, yirmi beş haziranda, kızıysa bir sonraki gün hastalanmıştı. New England’ın o kesiminde hırıltı adını verdikleri hastalığa her an kendisinin de yakalanacağını düşünerek onlara elinden geldiğince bakmıştı. Kocasının komaya girdiği gün olan ayın yirmi yedisinde, Enfield dış dünyayla bağlarını neredeyse koparmıştı. Televizyon yayınları parazitli ve tuhaftı. İnsanlar sinekler gibi ölüyordu. Önceki hafta otoyol çıkışında askeri birliklerin olağanüstü hareketlenmesine tanık olmuştu, ama Enfield gibi önemsiz bir yere uğramaları beklenemezdi. Kocası, yirmi sekiz haziran günü erken saatlerde ölmüştü. Kızı yirmi dokuzunda birazcık iyileşmiş görünmüş, ama gece aniden kötüleşerek saat on bir civarında ölmüştü. Üç temmuzda Enfield’da hayatta kalmış olanlar sadece o ve Bill Dads adında bir adamdı. Bill de hastalanmıştı, ama atlatmış görünüyordu. Bağımsızlık Günü, Bill’i anacaddede diğer herkes gibi simsiyah kesilmiş ve şişmiş halde ölü bulmuştu.</p>

    <p>“Böylece ailemi ve Bill’i gömdüm,” dedi çıtırdayan ateşin başında otururlarken. “Tam bir günümü aldı ama hepsini huzurlu sonsuz uykuya gönderdim. Sonra annemle babamın yaşadığı Concord’a gitmeyi düşündüm. Ama... bir türlü olmadı.” Onlara özür dilercesine baktı. “Yaptığım yanlış mı? Sizce hâlâ hayatta olabilirler mi?”</p>

    <p>“Hayır,” dedi Larry. “Bağışıklık irsi değil. Annem...” Ateşe döndü.</p>

    <p>“Wes ve ben, evlenmek zorundaydık,” dedi Lucy. “Liseden mezun olduğum yıldı... 1984 yılı. Annemler onunla evlenmeme karşıydı. Bebeği uzak bir yerde doğurup evlatlık vermemi istediler. Ama yapamazdım. Annem boşanacağımızı söylemişti. Babam Wes’in güvenilmez olduğunda ısrar etmişti. Ama ben sadece, ‘Olabilir, göreceğiz,’ dedim. Şansımı denemek istedim. Anlarsınız ya?”</p>

    <p>“Evet,” dedi Nadine. Lucy’nin hemen yanında oturuyor, ona şefkatle bakıyordu.</p>

    <p>“Küçük, güzel bir evimiz vardı. Sonumuzun böyle olacağı hiç aklıma gelmezdi,” dedi Lucy yarı iç çekerek yarı hıçkırarak. “Üçümüz mutlu bir aileydik. Wes’i evine bağlayan benden daha çok Marcy’ydi. Güneşin bebek sayesinde doğup battığına inanırdı. Ona göre...”</p>

    <p>“Yapma,” dedi Nadine. “Hepsi öncedendi.”</p>

    <p>Yine o kelime, diye düşündü Larry.</p>

    <p>“Evet. Artık geçmişte kaldı. Ve sanırım başa çıkabilirdim. Başa çıkıyordum da. Ta ki rüyalar başlayana dek.”</p>

    <p>Larry’nin başı hızla kalktı. “Rüyalar mı?”</p>

    <p>Nadine, Joe’ya bakıyordu. Çocuk bir an önce alevlere dalmışken şimdi parlayan gözlerle Lucy’ye bakıyordu.</p>

    <p>“Kötü rüyalar, kâbuslar,” dedi Lucy. “Her zaman aynı olmuyorlar. Çoğunlukla bir adam beni kovalıyor, ama neye benzediğini bir türlü tam olarak göremiyorum, çünkü üzerinde bir... ne deniyordu ona, pelerin var. Ve hep sokaklarda gölgeler arasında duruyor.” Ürperdi. “Uyumaktan korkar hale gelmiştim. Ama belki artık...”</p>

    <p>“Ka-ra adam!” dedi Joe aniden. O kadar heyecanlı bir şekilde söylemişti ki hepsi irkildi. Ayağa kalkarak kollarını minyatür bir Bela Lugosi gibi uzattı. Parmaklarını pençe gibi kıvırmıştı. “Ka-ra adam! Kâbus! Kovalıyor! Beni! Korkutuyor!” Ardından Nadine’in yanına çöküp kadına sokuldu ve karanlığa güvenmez gözlerle baktı.</p>

    <p>Aralarına kısa süreli bir sessizlik çöktü.</p>

    <p>“Bu çok acayip,” dedi Larry ve durdu. Hepsi ona bakıyordu. Karanlık bir anda daha da koyulaşmış gibi oldu ve Lucy’nin korkusu arttı.</p>

    <p>Larry kendini devam etmek için zorladı. “Lucy rüyanda hiç... şey, Nebraska’da bir yer gördün mü?”</p>

    <p>“Bir gece rüyamda zenci bir kadın gördüm,” dedi Lucy. “Ama pek uzun sürmedi. ‘Beni görmeye gel,’ gibi bir şeyler söyledi. Sonra kendimi yine Enfield’da buldum... o korkunç adam peşimdeydi. Sonra uyandım.”</p>

    <p>Larry, ona o kadar uzun süre baktı ki Lucy kızarıp gözlerini kaçırdı.</p>

    <p>“Joe,” dedi Larry, çocuğa dönerek. “Rüyanda hiç... ee, mısır gördün mü? Yaşlı bir kadın? Gitar?” Joe sessizce ona bakmaya devam ediyordu.</p>

    <p>“Çocuğu rahat bırak,” dedi Nadine, ama asıl tedirgin görünen oydu.</p>

    <p>Larry bir süre düşündü. “Bir ev görmüş olabilir misin Joe? Verandası olan küçük bir ev?”</p>

    <p>Joe’nun gözlerinde bir pırıltı görür gibi olmuştu.</p>

    <p>“Kes şunu Larry!” dedi Nadine.</p>

    <p>“Ya bir salıncak, Joe? Lastikten yapılma bir salıncak?”</p>

    <p>Nadine’in kolları arasındaki Joe aniden irkildi. Başparmağı ağzından çıktı. Nadine, onu tutmaya çalıştı ama çocuk kendini kurtardı.</p>

    <p>“Salıncak!” dedi Joe coşkuyla. “Salıncak! Salıncak!” Onlardan hafifçe uzaklaşarak önce Nadine’i, ardından Larry’yi işaret etti. “O! Sen! Çok!”</p>

    <p>“Çok mu?” diye sordu Larry, ama Joe yine içine kapanmıştı.</p>

    <p>Lucy Swann şaşkın görünüyordu. “Salıncak,” dedi. “Onu da hatırlıyorum.” Larry’ye baktı. “Neden hepimiz aynı rüyaları görüyoruz? Biri üzerimizde bir şeyler mi deniyor?”</p>

    <p>“Bilmiyorum,” diyerek Nadine’e baktı Larry. “Sen de gördün mü?”</p>

    <p>“Ben rüya görmem,” dedi Nadine sertçe ama gözlerini hemen indirdi. <em>Yalan söylüyorsun, ama neden,</em> diye düşündü Larry.</p>

    <p>“Nadine... eğer...” diye başladı.</p>

    <p>“Sana <em>rüya görmüyorum</em> dedim!” diye bağırdı Nadine neredeyse histerik bir şekilde. “Beni rahat bırakamaz mısın? Üstüme gelmek zorunda mısın?”</p>

    <p>Ayağa kalktı ve ateşin başından neredeyse koşarak uzaklaştı.</p>

    <p>Lucy bir süre kararsızca ardından baktıktan sonra kalktı. “Peşinden gideyim.”</p>

    <p>“Evet, iyi olur. Joe, sen benimle kal, tamam mı?”</p>

    <p>“Tam,” dedi Joe ve gitarı kutudan çıkarmaya koyuldu.</p>

    <p class="paragraf">Lucy on dakika sonra Nadine ile geri döndü. Larry ikisinin de ağlamış olduğunu fark etti, ama şimdi kendilerini toparlamış görünüyorlardı.</p>

    <p>“Üzgünüm,” dedi Nadine, Larry’ye. “Aslında hiç keyfim yok. Böyle tuhaf şekillerde patlak veriyor işte.”</p>

    <p>“Sorun değil.”</p>

    <p>Konu tekrar açılmadı. Oturup Joe’nun repertuarındaki şarkıları çalmasını dinlediler. Artık güzel çalmaya başlamıştı ve çıkardığı seslerin arasına tek tük kelimeler karışıyordu.</p>

    <p>Sonunda uyudular. Larry bir uçta, Nadine diğer uçta, Lucy ve Joe aradaydı.</p>

    <p>Larry rüyasında önce yüksek yerdeki Kara Adam’ı, ardından verandada oturan ihtiyar kadını gördü. Ama bu rüyada Kara Adam’ın orağıyla saplarını biçerek o korkunç sırıtışı suratına yapışmış halde mısırlar arasından ona doğru geldiğini ve giderek daha da yaklaştığını hissedebiliyordu.</p>

    <p>Gece yarısı soluk soluğa uyandı, göğsü dehşetle sıkışmıştı. Diğerleri kütük gibi uyuyordu. Bu rüyada her nasılsa Larry bir şeyi biliyordu. Kara Adam eli boş gelmiyordu. Kolları arasında Rita Blakemoor’un artık şişmiş ve katılaşmış, etleri sansarlar ve dağsıçanlarınca kemirilmiş cesedini taşıyordu. Ayakları dibine fırlatılıp hissettiği suçluluğu diğerlerine haykıracak, iyi biri olmadığını, içinde bir şeylerin eksik olduğunu, kaybetmeye mahkûm olduğunu, sadece almayı bildiğini dilsizce anlatacak sessiz bir ithamdı.</p>

    <p>Nihayet tekrar uyuyabildi ve sabah yedide üşümüş, kaskatı kesilmiş, acıkmış ve mesanesi dolmuş halde uyanana dek rüyasız bir uyku çekti.</p>

    <p class="paragraf">“Aman, Tanrım,” dedi Nadine bomboş bir sesle. Larry, ona bakınca hayal kırıklığının gözyaşlarının da ötesinde olduğunu gördü. Yüzü solgun, çarpıcı gözleri bulutlu ve donuktu.</p>

    <p>Günlerden on dokuz temmuzdu, saat yediyi çeyrek geçiyordu ve gölgeler giderek daha da uzuyordu. Sadece beşer dakikalık birkaç mola vermişler, onlar dışında bütün gün yol almışlardı. Randolph’ta verdikleri öğle yemeği molası sadece yarım saat sürmüştü. Motosiklet üzerinde geçirdikleri altı saatin ardından tüm kasları iğneler batırılıyormuşçasına ağrımasına rağmen hiçbiri şikâyet etmemişti.</p>

    <p>Demirden bir çitin önünde yan yana dizilmişlerdi. Stovington kasabası, Stu Redman’ın enstitüde geçirdiği son birkaç gün boyunca gördüğü halinden pek farklı olmayan bir şekilde önlerinde uzanıyordu. Çitin ve bir zamanlar iyi bakılan, ancak artık fırtınaların taşıdığı çöpler ve yapraklarla dolu olan bahçenin ötesinde üç katlı enstitü dikiliyordu. Larry yeraltında daha fazla kat olabileceğini tahmin etti.</p>

    <p>Bina terk edilmişti, bomboştu.</p>

    <p>Bahçenin ortasında bir tabela vardı:</p>

    <blockquote class="duzyazi_2a">
      <p>STOVINGTON SALGIN KONTROL MERKEZİ</p>

      <p><em>BURASI BİR DEVLET KURULUŞUDUR!</em></p>

      <p>ZİYARETÇİLER GİRİŞTE KAYIT YAPTIRMAK ZORUNDADIR</p>
    </blockquote>

    <p>Hemen yanında bir başka tabela vardı ve hepsi buna bakıyordu.</p>

    <blockquote class="duzyazi_2a">
      <div class="tabela">
        <div class="tabela_sol">
          <p>7. KARAYOLU’NDAN RUTLAND’E</p>

          <p class="paragraf">4. KARAYOLU’NDAN SCHUYLERVILLE’E</p>

          <p class="paragraf">29. KARAYOLU’NDAN I-87’YE</p>

          <p>I-87’DEN GÜNEYE I-90’A</p>

          <p>I-90’DAN BATIYA</p>
        </div>

        <div class="tabela_sag">
          <p>BURADAKİ HERKES ÖLÜ</p>

          <p>BATIYA NEBRASKA’YA GİDİYORUZ</p>

          <p>PEŞİMİZDEN GELİN</p>

          <p>İŞARETLERİ TAKİP EDİN</p>

          <p>HAROLD EMERY LAUDER</p>

          <p>FRANCES GOLDSMITH</p>

          <p>STUART REDMAN GLENDON</p>

          <p>PEQUOD BATEMAN</p>

          <p>8 TEMMUZ 1990</p>
        </div>

        <div class="temizle"/>
      </div>
    </blockquote>

    <p>“Harold, dostum,” diye mırıldandı Larry. “Elini sıkıp sana bir bira ısmarlamak için sabırsızlanıyorum... ya da bir Payday.”</p>

    <p>“Larry!” dedi Lucy tiz bir sesle.</p>

    <p>Nadine bayılmıştı.</p>
  </div>
</body>
</html>
