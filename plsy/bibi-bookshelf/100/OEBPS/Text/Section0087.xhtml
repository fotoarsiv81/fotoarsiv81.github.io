<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">62. Bölüm</h2>

    <p>Dayna Jurgens, çift kişilik kocaman yatakta çıplak yatıyor, duştan gelen şırıltıları dinleyerek tavana monte edilmiş, yatakla hemen hemen aynı büyüklük ve şekle sahip aynadaki aksine bakıyordu. Kadın bedeninin en güzel sırtüstü yatar pozisyondayken göründüğünü düşünürdü; karın düz, bacaklar uzatılmış, göğüsler yerçekiminin etkisiyle doğal bir şekilde yayılmış. 8 Eylül günüydü ve saat sabah dokuz buçuktu. Yargıç öleli yaklaşık on sekiz saat, Bobby Terry öleli çok daha kısa bir süre olmuştu, bu onun için çok talihsiz bir durumdu elbette.</p>

    <p>Duştan gelen su sesi hâlâ kesilmemişti.</p>

    <p><em>Temizlik takıntılı bir adam,</em> diye düşündü. <em>Acaba yarım saat boyunca duş alma ihtiyacı hissetmesine ne sebep oldu?</em></p>

    <p>Düşünceleri tekrar yargıca yöneldi. Kimin aklına gelirdi? Aslında mükemmel bir fikirdi. Yaşlı bir adamdan kim şüphelenirdi? Eh, görünüşe bakılırsa Flagg şüphelenmişti. Yaklaşık olarak ne zaman, nerede olacağını her nasılsa bilmişti. Idaho-Oregon sınırı boyunca onu öldürme emri almış adamlar konuşlanmıştı.</p>

    <p>Ama her nasılsa beceriksizlik etmişti. Las Vegas’taki üst düzey adamlar önceki akşam yemek vaktinden beri ortalıkta solgun yüzlerle, kayaları öne eğik halde dolaşıyordu. Çok iyi bir aşçı olan Whitney Morgan, önlerine yemek diye köpek mamasına benzer, yenmeyecek kadar yanmış bir şey koymuştu. Yargıç ölmüş, ama bir şeyler ters gitmişti.</p>

    <p>Yataktan kalkıp pencereye gitti ve çöle baktı. İki büyük Las Vegas lise otobüsü, kızgın güneş altında, US 95 üzerinde batıya, jet uçakları üzerine bir eğitim seminerinin verildiği Indian Springs Hava Üssü’ne doğru ilerliyordu. Batıda, bir uçağı uçurmayı bilen bir düzine insan vardı ama şans eseri –Özgür Bölge için şans– hiçbiri Indian Springs’teki Ulusal Koruma jetlerine aşina değildi.</p>

    <p>Ama öğreniyorlardı. Tanrım, evet.</p>

    <p>Dayna’ya göre yargıcın ölümüne dair o an için en önemli nokta, bilmemeleri gerekeni biliyor olmalarıydı. Onların da Özgür Bölge’de casusları olabilir miydi? Bu mümkündü herhalde; casusluk, iki tarafın da başvurabileceği bir seçenekti. Ama Sue Stern, ona batıya casus gönderme fikrinin kurul dışına kesinlikle çıkmadığını söylemişti ve Dayna yedi kurul üyesinden herhangi birinin Flagg’in cebinde olduğunu hiç sanmıyordu. Kuruldan biri ihanet edecek olsa Abagail Ana bilirdi zaten. Dayna bundan emindi.</p>

    <p>Geriye çok tatsız bir ihtimal kalıyordu. Flagg kendisi <em>bilmişti.</em></p>

    <p>Dayna o gün itibarıyla sekiz gündür Las Vegas’taydı ve herkes tarafından kabul görmüş olduğunu söyleyebilirdi. Buranın işleyişi hakkında şimdiden Boulder’daki herkesin ödünü patlatacak bilgiler edinmişti. Jet uçakları eğitimini bilmek bile hepsini ürkütmeye yeterdi. Ama Dayna’yı şahsen en çok korkutan, Flagg’in ismini telaffuz ettiğinde insanların duymazdan gelerek başka tarafa dönmesiydi. Kimi parmaklarını çaprazlıyor, kimi diz çöküyor, bazıları ise kem göz işareti yapıyordu. Flagg yüce Var Olan/Olmayan’dı.</p>

    <p>Bu gündüzler için geçerliydi. Geceleri, Grand’ın barında veya The Cashbox’taki Silver Slipper Odası’nda sessizce oturan biri, onun hakkında anlatılan pek çok hikâyeye kulak misafiri olabilirdi; bir efsanenin başlangıcı. Yavaşça, duraksayarak, gözlerini birbirlerinden kaçırarak, çoğunlukla bira içerek anlatıyorlardı. Daha sert bir şey içerlerse ağızlarından çıkanı kontrol edemeyebilirler ve bu da onları büyük bir tehlike altına sokabilirdi. Dayna söylenenlerin hepsinin doğru olmadığını biliyordu, ama deseni kumaştan ayırmak mümkün değildi. Flagg’in biçim değiştirebildiğini, Kurt Adam olduğunu, salgını bizzat onun başlattığını, Deccal olduğunu söyleyenler vardı. Hector Drogan’ın çarmıha gerilişini, Flagg’in kokain kullandığını <em>bildiğini</em> duymuştu. Muhtemelen yargıcın yaklaşmakta olduğunu da aynı şekilde bilmişti.</p>

    <p>Ve geceleri anlatılanlar sırasında hiç kimse ondan ismiyle bahsetmezdi; ismini telaffuz etmenin, onu bir cini şişeden çıkarmak gibi çağırmak anlamına geleceğine inanıyorlardı sanki. Ona Kara Adam diyorlardı. Yürüyen Adam. Uzun Adam.</p>

    <p>Yargıçtan haberi varsa Dayna’yı da biliyor olması gerekmez miydi?</p>

    <p>Duş sesi kesildi.</p>

    <p><em>Kendine hâkim ol tatlım. O bu söylentileri körüklüyor. Böylece etkisi artıyor. Belki gerçekten de Özgür Bölge’de bir casusu vardır, kuruldan biri olması şart değil. Belki biri ona Yargıç Farris’in döneklik yapacak türden biri olmadığını söylemiştir.</em></p>

    <p>“Ortalıkta böyle çırılçıplak dolaşmamalısın güzelim. Beni yine azdıracaksın.”</p>

    <p>Dayna davetkâr bir gülümsemeyle ona döndü. Bir yandan da onu mutfağa götürüp o çok övündüğü aletini Whitney Horgan’ın kıyma makinesine sokmayı hayal ediyordu. “Neden giyinmedim sanıyorsun?”</p>

    <p>Adam saatine baktı. “Eh, kırk dakika kadar vaktimiz var.” Penisi harekete geçmişti bile. Su bulmaya yarayan o çatallı dallar gibi, diye düşündü Dayna gönülsüz bir ilgiyle.</p>

    <p>“Hadi o zaman.” Adam, ona yaklaşınca göğsünü işaret etti. “Ve şunu çıkar. Beni korkutuyor.”</p>

    <p>Lloyd Henreid boynundan sarkan, ortasında kırmızı leke olan siyah taşa baktı ve çıkardı. Komodinin üstüne bırakırken ince zinciri tıslar gibi bir ses çıkardı. “Oldu mu?”</p>

    <p>“Kesinlikle.”</p>

    <p>Kollarını adama uzattı. Bir an sonra Lloyd üzerindeydi.</p>

    <p>“Hoşuna gitti mi?” diye sordu soluk soluğa. “Bu hissi sevdin mi güzelim?”</p>

    <p>“Bayıldım,” diye inledi Dayna ışıltılı çelikten kıyma makinesini hayal ederek.</p>

    <p>“Ne dedin?”</p>

    <p>“<em>Bayıldım</em> dedim!” diye bağırdı Dayna.</p>

    <p>Kısa bir süre sonra kalçasını deli gibi sallayıp hafif bir çığlık atarak orgazm taklidi yaptı. Lloyd da saniyeler sonra boşaldı (dört gündür Lloyd’un yatağını paylaşıyordu, artık ritmini ve zamanlamasını neredeyse ezberlemişti) ve Dayna sıcak spermlerin bacağından aşağı süzülmesini hissettiği sırada komodinin üstüne baktı.</p>

    <p>Siyah taş.</p>

    <p>Kızıl leke.</p>

    <p>Ona bakıyor gibiydi.</p>

    <p>Aniden taşın gerçekten ona <em>bakıyor</em> olduğuna dair korkunç bir hisse kapıldı. <em>Onun</em> insanlık lensi çıkarılmış olan gözüydü ve Dayna’ya, gölgelerin yurdu olan Mordor’daki Barad-Dur’dan Frodo’ya dikilen Sauron’un Gözü gibi bakıyordu.</p>

    <p><em>Beni görüyor,</em> diye düşündü o savunmasız anda dehşetle. <em>Dahası, benden ÖTESİNİ görüyor.</em></p>

    <p class="paragraf">Daha sonra umduğu gibi Lloyd konuştu. Bu da onun alışkanlıklarından biriydi. Kolunu Dayna’nın çıplak omuzlarına atar, bir sigara yakar, tepelerindeki aynaya bakar ve ona olup biteni anlatırdı.</p>

    <p>“Bobby Terry’nin yerinde olmadığıma seviniyorum,” dedi Lloyd. “Kimse onun yerinde olmak istemezdi. Esas adam, ihtiyarın başına kesinlikle zarar verilmemesini söylemişti. Kafasını kesip dağların diğer tarafına gönderecekti. Ama ne oldu? Salak herif adamın suratına 45’likle iki el ateş etmiş. Hem de yakın mesafeden. Aslında cezasını hak etmiş ama yine de buna tanık olmadığım için mutluyum.”</p>

    <p>“Ne olmuş?”</p>

    <p>“Sorma daha iyi tatlım.”</p>

    <p>“Peki esas adam nasıl öğrenmiş?”</p>

    <p>“Oradaymış.”</p>

    <p>Dayna ürperdi.</p>

    <p>“Tesadüfen oradan geçiyormuş, öyle mi?”</p>

    <p>“Evet. Nerede bela varsa o da orada bitiverir. Tanrım, Çöpçü ve benimle birlikte Los Angeles’a giden o ukala avukat Eric Strellerton’a yaptıklarını hatırlıyorum da...”</p>

    <p>“Ne yapmıştı?”</p>

    <p>Uzun bir süre Lloyd’un cevap vermeyeceğini düşündü. Genellikle bir dizi saygılı, yumuşak soruyla ona istediğini anlattırabiliyor; ona kendini –küçük kardeşinin asla unutmayacağı tanımıyla– Gübre Dağı’nın Bok Kralı gibi hissettirerek istediğini öğreniyordu. Ama Lloyd komik, ince bir sesle konuşana dek bu kez fazla ileri gittiğini düşünmeye başlamıştı.</p>

    <p>“Ona sadece <em>baktı.</em> Eric, Las Vegas operasyonunun işleyişine dair bir şeyler söylüyordu... şöyle yapmalıyız, böyle yapmalıyız falan. Zavallı Çöpçü, aklı tam anlamıyla başında sayılmaz, biliyorsun, ona bir aktörmüş gibi gözlerini dikmiş, bakıyordu. Eric jüri üyelerine hitap ediyormuşçasına bir oraya bir buraya yürüyor, dedikleri mutlaka yapılacakmış gibi konuşuyordu. Sonra o, yumuşacık bir sesle, ‘Eric,’ dedi. O kadar. Ve Eric, ona baktı. Ben hiçbir şey görmedim. Ama Eric, ona uzun bir süre baktı. Belki beş dakika boyunca. Gözleri giderek irileşti... sonra salyaları akmaya başladı... ardından kıkırdamaya... ve o da Eric’le birlikte güldü. Bu beni çok korkuttu. Flagg güldüğünde korkmak gerekir. Ama Eric kıkırdamaya devam etti. Sonra Flagg, ‘Dönüşte onu Mojave’de bırakın,’ dedi. Biz de dediğini yaptık. Herhalde Eric hâlâ çölde bir yerlerde dolanıyordur. Eric’e beş dakika baktı ve adam aklını yitirdi.”</p>

    <p>Sigarasından derin bir nefes çekip söndürdü. Sonra kolunu Dayna’nın omzuna doladı. “Niye böyle boktan şeylerden bahsediyoruz?”</p>

    <p>“Bilmiyorum... Indian Springs’te işler nasıl gidiyor?”</p>

    <p>Lloyd’un yüzü aydınlandı. Indian Springs projesi onun evladıydı. “İyi. Gayet iyi. Üç adam ekimin birinde, hatta belki daha da önce Skyhawk’ları uçuracak. Hank Rawson gerçekten iyi. Ve Çöpçü Adam, tam bir dâhi. Çoğu konuda pek parlak sayılmaz ama iş silahlara geldiğinde ondan iyisi yok.”</p>

    <p>Dayna, Çöpçü Adam ile iki kez karşılaşmıştı. Her seferinde o çamur rengi bulanık gözlerini üzerinde hissettiği an baştan aşağı ürpermiş, bakışları üzerinden ayrıldığı an ise neredeyse elle tutulur bir rahatlama hissi duymuştu. Batıdaki pek çok kişinin –Lloyd, Hank Rawson, Ronnie Sykes, Fare Adam– onu bir tür maskot, bir uğur gibi gördükleri belli oluyordu. Kollarından biri çok kötü yanmış, yeni iyileşmekte olan korkunç bir et yığını halini almıştı. Dayna’nın aklına iki gece önce olmuş tuhaf bir olay gelmişti. Hank Rawson konuşuyordu. Ağzına bir sigara koymuş, bir kibrit çakmış, sigarasını yakıp kibriti söndürmeden önce söyleyeceklerini bitirmişti. Dayna, Çöpçü Adam’ın bakışlarının kibritin alevine nasıl odaklandığını, gözlerini soluğunu tutarak ateşe nasıl diktiğini görmüştü. Sanki bütün benliği, o küçük aleve kilitlenmişti. Midesi kazınan bir adamın aç gözlerle mükellef bir sofrayı seyretmesine benziyordu. Sonra Hank kibriti sallayarak söndürmüş ve küllüğe atmış, o garip an son bulmuştu.</p>

    <p>“Silahlar konusunda iyi yani?”</p>

    <p>“Muhteşem. Skyhawk’ların kanatlarının altında füzeler var. AGM-45’ler. Füzelerin uçaklara nasıl yüklendiğini, ateşlenmeye nasıl hazır hale getirildiğini ve güvenlik kontrollerini kimse çözemedi. Muhafaza edildikleri yerden nasıl alacağımızı anlamak bile bir günden fazla vaktimizi aldı. Bunun üzerine Hank, ‘En iyisi Çöpçü’yü dönünce buraya getirelim, bakalım o çözebilecek mi?’ dedi.”</p>

    <p>“Dönünce mi?”</p>

    <p>“Evet, komik bir herif. Vegas’a geleli neredeyse bir hafta oldu ama çok yakında yine ayrılacak.”</p>

    <p>“Nereye gidiyor?”</p>

    <p>“Çöle. Bir Land-Rover’a atlar ve alıp başını gider. Çok tuhaf bir adam. Çöpçü kendi çapında neredeyse esas adam kadar garip. Buranın batısında bomboş çölden ve çorak topraklardan başka bir şey yok. En iyi bilenlerden biri benim. Batıda Brownsville adlı bir delikte hapis yattım. Orada nasıl yaşıyor bilmiyorum ama bir şekilde beceriyor. Kendine yeni oyuncaklar arıyor ve her seferinde birkaç tane bulup dönüyor. Onunla Los Angeles’tan dönmemizden yaklaşık bir hafta sonra bir sürü ordu malı, lazer görüşlü makineli tüfek getirdi. Hank onlara asla ıskalamayan tüfekler diyor. Bu sefer de Teller mayınlar ve bir kasa Parathion getirmiş. Ağzına kadar dolu bir depo bulduğunu söylüyor.”</p>

    <p>“Bunları nereden buluyor?”</p>

    <p>“Her yerden,” dedi Lloyd basitçe. “Kokusunu alıyor güzelim. Aslında o kadar garip değil. Batı Nevada ve Doğu Kaliforniya’nın büyük bölümüne eski ABD sahipti. Atom bombasına varana dek bütün oyuncaklarını orada test ederlerdi. Çöpçü bir gün onlardan da bulup getirir herhalde.”</p>

    <p>Güldü. Dayna’nın içi buz kesmişti.</p>

    <p>“Süpergrip oralarda bir yerde patlak verdi. Bahse girerim öyle. Belki Çöpçü tam yerini bulur. Sana diyorum, o tür şeylerin adeta kokusunu alıyor. Esas adam, onu serbest bırakıp görelim bakalım diyor ve gerçekten Çöpçü hiçbir seferinde eli boş dönmüyor. Şimdiki favori oyuncağının ne olduğunu biliyor musun?”</p>

    <p>“Hayır,” dedi Dayna. Bilmek isteyip istemediğinden pek emin değildi... ama burada bulunuş sebebi böyle şeyleri öğrenmek değil miydi?</p>

    <p>“Alev arabaları.”</p>

    <p>“O da ne?”</p>

    <p>“Indian Springs’te beş tanesini Formula 1 arabaları gibi yan yana dizmiş.” Güldü. “Vietnam’da kullanılmışlar. Zippo da diyorlar. İçleri napalm dolu. Çöpçü onlara bayılıyor.”</p>

    <p>“İyiymiş,” diye mırıldandı Dayna.</p>

    <p>“Her neyse, Çöpçü’nün son dönüşünde onu Springs’e götürdük. Hımlayıp mırıldanarak AGM-45’lerin etrafında dolaşıp şöyle bir inceledi ve altı saat içinde hepsinin yüklenip ateşlenmeye hazır hale getirilmesini sağladı. İnanabiliyor musun? Hava Kuvvetleri teknisyenleri bunları yapabilmeleri için aylarca eğitiliyor. Ama onlar Çöpçü değil elbette. O bir dâhi.”</p>

    <p><em>Aptal dâhi. O yanıkların nasıl olduğunu bildiğime bahse girerim.</em></p>

    <p>Lloyd saatine bakıp kalktı. “Indian Springs demişken, oraya gitmem lazım. Bir duş daha alacak vaktim var. Bana katılmak ister misin?”</p>

    <p>“Bu kez değil.”</p>

    <p>Dayna duşun sesini duyunca giyinmeye başladı. O zamana dek giyinip soyunma işlemini hep Lloyd odanın dışındayken yapmıştı ve niyeti aynen devam etmekti.</p>

    <p>Sustalı çakının askısını koluna taktı ve çakıyı yuvasına yerleştirdi. Bileğinin seri bir hareketiyle çakı eline geliveriyordu.</p>

    <p>Eh, diye düşündü bluzunu giyerken. Her kızın <em>birkaç</em> sırrı olmalı.</p>

    <p class="paragraf">Öğleden sonraları, sokak lambaları bakım ekibiyle birlikte çalışıyordu. Görevleri, ampullerin sağlam olup olmadığını basit bir cihazla tespit edip patlaklar olanların ya da Las Vegas süpergribin pençesindeyken şehre yayılan yağmacılar ve serseriler tarafından kırılanların yerlerine yenilerini takmaktı. Ekip dört kişiden ibaretti ve sokak sokak, direk direk gezmelerini sağlayan bir kiraz toplama kamyonu kullanıyorlardı.</p>

    <p>Dayna o gün kiraz toplama kamyonunun üstünde, bir lambanın pleksiglas kapağını çıkarırken birlikte çalıştığı insanlardan ne çok hoşlandığını düşünüyordu; özellikle de kamyonun kontrol panelinin başındaki çetin ceviz, güzel Jenny Engstrom’dan. Jenny eskiden gece kulüplerinde dansçı olarak çalışıyordu. Dayna’nın en iyi dostu olmasını dileyeceği türde biriydi ve orada, Kara Adam’ın yandaşları arasında oluşu kafasını karıştırıyordu. Öyle karıştırıyordu ki Jenny’ye sormaya cesaret edemiyordu.</p>

    <p>Diğerleri de fena insanlar değildi. Dayna, Las Vegas’taki aptalların sayısının Özgür Bölge’ye oranla daha fazla olduğunu düşünüyordu ama hiçbirinin sivri dişleri yoktu ve geceleri ay doğduğunda yarasalara dönüşmüyorlardı. Ayrıca buradakiler Özgür Bölge’dekilere oranla daha çalışkandı. Özgür Bölge’de insanların saatlerce parklarda aylaklık ettiği görülebilirdi. Kimileri öğle tatilini saat ikiye kadar uzatmakta bir mahzur görmezdi. Bunun gibi şeylere batıda rastlamak mümkün değildi. Sabah sekizden akşam beşe kadar <em>herkes</em> ya Indian Springs’te ya da şehirdeki bakım ekiplerinde çalışıyordu. Ve okulda eğitim verilmeye başlanmıştı. Vegas’ta yaşları dörtten (dört yaşındaki Daniel McCarthy, şehirdeki herkesin sevgilisiydi ve hepsi onu Dinny diye çağırıyordu) on beşe değişen yirmi çocuk vardı. Eğitim sertifikası olan iki kişi bulunmuştu. Çocuklar haftanın beş günü okula gidiyordu. Lise birinci sınıfta üç kere kaldıktan sonra okulu bırakan Lloyd sunulan eğitim imkânlarıyla gurur duyuyordu. Eczaneler açıktı ve kapılarında bekçi yoktu. İnsanlar istediği gibi girip çıkıyor... ama bir aspirin veya Gelusil’den ağır bir ilaç almıyorlardı. Batıda uyuşturucu sorunu yoktu. Hector Drogan’ın başına gelenlere tanık olanlar, uyuşturucuya bulaşmayı aklından bile geçirmiyordu. Batıda Rich Moffat gibiler de yoktu. Herkes arkadaş canlısı ve dürüsttü. Ve şişe biradan daha sert bir içki içmemek, akıllıca bir seçimdi.</p>

    <p><em>1938 Almanyası,</em> diye düşündü. <em>Naziler? Ah, hoş insanlar. Sağlıklı. Gece kulüplerine gitmezler, öyle yerler turistler içindir. Onlar ne yapar? Saat yaparlar.</em></p>

    <p>Bu adil bir kıyas mı, diye huzursuzca sordu kendine Dayna çok hoşlandığı Jenny Engstrom’u düşünerek. Bilmiyordu... ama öyle olabileceğini düşünüyordu.</p>

    <p>Sokak lambasının ampulünü kontrol etti. Patlaktı. Dikkatle çıkarıp ayaklarının arasına koydu ve kutudaki son sağlam ampulü aldı. Gün sona ermek üzereydi. Aslında...</p>

    <p>Aşağı bakınca donakaldı.</p>

    <p>Indian Springs’ten gelen insanlar, otobüs durağında inmişler, o tarafa doğru yürüyorlardı. Hepsi de başını kaldırmış bakıyordu. İnsanlar yukarıda biri varsa daima bakardı. Bedava sirk sendromu.</p>

    <p>Ona bakan o yüz.</p>

    <p>Geniş, meraklı, gülümseyen yüz.</p>

    <p><em>Cennetteki yüce Tanrım, Tom Cullen mı o?</em></p>

    <p>Tuzlu bir ter damlası gözüne girerek yaktı ve görüşünü bulanıklaştırdı. Gözünü silip tekrar baktığında yüzün sahibi gitmişti. Durakta inmiş olan insanlar, öğle yemeklerini koydukları kutuları sallayarak, sohbet edip birbirlerine takılarak yürümeye devam ediyordu. Dayna, Tom olduğunu düşündüğü kişiye baktı ama arkadan kesin bir şey söylemek mümkün değildi.</p>

    <p><em>Tom? Tom’u göndermiş olabilirler mi?</em></p>

    <p>Daha neler. Bu öyle çılgınca bir fikirdi ki neredeyse...</p>

    <p><em>Neredeyse mantıklıydı.</em></p>

    <p>Ama Dayna inanamıyordu.</p>

    <p>“Hey Jurgens!” diye seslendi Jenny cırtlak sesle. “Uyudun mu yoksa kendini mi okşuyorsun?”</p>

    <p>Dayna eğilip Jenny’nin ona doğru dönük yüzüne baktı ve ortaparmağını gösterdi. Jenny güldü. Dayna tekrar sokak lambasına döndü ve yeni ampulü zorlanarak da olsa taktı. İşini bitirdiğinde paydos vakti gelmişti. Dönüş yolunda dalgın ve sessizdi... Öyle suskundu ki Jenny sebebini sordu.</p>

    <p>“Söyleyecek bir şeyim yok herhalde,” dedi Dayna hafifçe gülümseyerek.</p>

    <p><em>Gördüğü Tom olamazdı.</em></p>

    <p><em>Değil mi?</em></p>

    <p class="paragraf">“Kalk! Kalk dedim orospu!”</p>

    <p>Dayna sırtına bir tekme yiyip yuvarlak yataktan paldır küldür düştüğü sırada hâlâ yarı uykudaydı. Kendini yerde bulunca uyanıverdi ve gözlerini şaşkınca kırpıştırdı.</p>

    <p>Lloyd tepesinde dikilmiş, buz gibi bir öfkeyle ona bakıyordu. Whitney Horgan. Ken DeMott. Deli Fişek. Jenny. Hepsi oradaydı. Ama Jenny’nin genellikle gülen yüzü, soğuk ve uzaktı.</p>

    <p>“Jen?..”</p>

    <p>Cevap yoktu. Dayna çıplaklığının ve odadaki soğuk yüzlerin farkına vararak dizlerinin üstünde doğruldu. Lloyd’un yüzünde aldatılmış ve ihaneti keşfetmiş bir adamın ifadesi vardı.</p>

    <p><em>Rüya mı görüyorum?</em></p>

    <p>“Kalk ve giyin, seni yalancı, casus <em>orospu!</em>”</p>

    <p>Pekâlâ, bu bir rüya değildi. Dehşet, midesine taş gibi çöktü. Yargıcı biliyorlardı, şimdi de onu öğrenmişlerdi. <em>O</em> söylemişti. Komodinin üstündeki saate baktı. Sabah, dörde çeyrek vardı. Gizli Polis Saati, diye düşündü.</p>

    <p>“O nerede?” diye sordu.</p>

    <p>“Buralarda,” dedi Lloyd sertçe. Yüzü soluktu ve parlıyordu. Tılsımı, açık yakasından görünüyordu. “Çok yakında keşke olmasaydı diyeceksin.”</p>

    <p>“Lloyd?”</p>

    <p>“Ne?”</p>

    <p>“Sana hastalık bulaştırdım. Umarım aletin çürüyüp düşer.”</p>

    <p>Lloyd tam göğüslerinin altına bir tekme indirdi ve onu sırtüstü yere devirdi.</p>

    <p>“U... umarım çürür Lloyd.”</p>

    <p>“Kes sesini de giyin.”</p>

    <p>“Defolun. Kimsenin önünde giyinmem.”</p>

    <p>Lloyd bu kez tekmesini sağ koluna indirdi. Acı dayanılmazdı. Dayna’nın dudakları gerildi ama çığlık atmamayı başardı.</p>

    <p>“Ne oldu, başın belada mı yoksa Lloyd? Mata Hari’yle yattığın için cezalandırılacak mısın?” Acıdan gözleri yaşarmıştı ama yine de Lloyd’a sırıtarak baktı.</p>

    <p>“Hadi Lloyd,” dedi Whitney Horgan. Lloyd’un bakışlarındaki öldürme arzusunu görünce hemen araya girmişti. Uzanıp Lloyd’un kolunu tuttu. “Oturma odasına geçelim. Jenny başında kalsın.”</p>

    <p>“Ya camdan atlamaya kalkarsa?”</p>

    <p>“Fırsat bulamaz,” dedi. Geniş yüzü tamamen ifadesizdi. Dayna, kadının belinde bir tabanca olduğunu gördü.</p>

    <p>“Zaten istese de yapamaz,” dedi Deli Fişek. “Bu katlardaki pencereler sadece göstermelik, bilmiyor muydunuz? Kumarda kaybedip camdan atlayarak intihar etmeye kalkabilecek müşterilerin otel için kötü reklam olacağı düşüncesiyle önlem alarak pencereleri açılmaz yapmışlar.” Bakışları Dayna’ya döndü. Gözlerinde az da olsa bir acıma vardı. “Ve senin kaybın çok büyük bebeğim.”</p>

    <p>“Hadi Lloyd,” dedi Whitney tekrar. “Daha sonra pişman olacağın bir şey yapmadan seni buradan çıkaralım.”</p>

    <p>“Tamam.” Kapıya yöneldiler. Lloyd çıkmadan önce omzu üzerinden Dayna’ya baktı. “Yaptığının bedelini sana fena ödetecek kaltak.”</p>

    <p>“Şimdiye kadar yattığım en kötü âşıktın Lloyd,” dedi Dayna tatlı bir sesle.</p>

    <p>Lloyd üzerine atılmak istedi ama Whitney ve Ken DeMott, onu tutup kapıdan çıkardı. Çift kanatlı kapı, hafif bir tıkırtıyla kapandı.</p>

    <p>“Hadi giyin Dayna,” dedi Jenny.</p>

    <p>Dayna moraran kolunu ovuşturarak ayağa kalktı. “Böyle insanlar arasında olmaktan memnun musun? Lloyd Henreid gibilerinin?”</p>

    <p>“Onunla yatan ben değildim sendin.” Jenny’nin yüzünde ilk kez bir duygu belirdi: öfkeli güceniklik. “Peki ya buraya gelip casusluk etmek çok mu güzel bir davranış? Başına gelecek her şeyi hak ediyorsun. Ve emin ol, yaptığına pişman olacaksın kızım.”</p>

    <p>“Onunla yatmamın bir sebebi vardı.” Külotunu giydi. “Casusluk etmemin de öyle.”</p>

    <p>“Kapa çeneni.”</p>

    <p>Dayna, ona baktı. “Sence buradakiler ne yapıyor Jenny? Indian Springs’teki jetleri uçurmayı öğrenmeye çalışmalarının sebebi nedir sence? Sence o füzeler Flagg’in kasaba panayırında sevgilisine vermek amacıyla bir Kewpie bebeği kazanabilmesi için mi?”</p>

    <p>Jenny dudaklarını sıkıca birbirine bastırdı. “Beni hiç ilgilendirmez.”</p>

    <p>“Füzeleri baharda dağların ötesine gönderip oradaki herkesi öldürdüklerinde yine seni ilgilendirmeyeceğini mi söyleyeceksin?”</p>

    <p>“Umarım dediğini yaparlar. Ya siz olacaksınız ya da biz; <em>o</em> böyle söylüyor. Ve ona inanıyorum.”</p>

    <p>“Hitler’e de inananlar vardı. Ama bence ona inanmıyorsun; sadece ondan ölesiye korkuyorsun.”</p>

    <p>“Giyin Dayna.”</p>

    <p>Dayna pantolonunu giyip düğmelerini ilikledi. Sonra elini birden ağzına götürdü. “Ben... galiba kusacağım... Tanrım!..” Uzun kollu bluzunu kaparak banyoya koştu ve kapıyı kapatıp kilitledi. Yüksek sesle öğürdü.</p>

    <p>“Kapıyı aç Dayna! Açmazsan kilide ateş edeceğim!”</p>

    <p>“Midem...” Yine yüksek sesle öğürdü. Parmaklarının ucuna yükselerek ecza dolabının üstünü yokladı. Tanrıya şükür bıçak, bıraktığı yerde duruyordu! Yirmi saniyeye ihtiyacı vardı.</p>

    <p>Kayışları koluna taktı. Yatak odasından başka sesler geliyordu.</p>

    <p>Sol eliyle musluğu açtı. “Bir dakika, hastayım yahu!”</p>

    <p>Ama ona bir dakika verecek falan değillerdi. Biri kapıyı tekmeledi ve kapı, çerçevesi içinde sarsıldı. Dayna bıçağı yuvasına yerleştirdi. Bıçak, kolunda ölümcül bir ok gibi uzanıyordu. Elinden geldiğince hızlı hareketlerle bluzunu giyip düğmelerini ilikledi. Ağzını çalkaladı ve sifonu çekti.</p>

    <p>Kapıya bir tekme daha indi. Dayna tokmağı çevirince banyoya dalıverdiler. Lloyd çılgınca bakıyor, Jenny tabancasını çekmiş, geride Deli Fişek ve Ken DeMott ile duruyordu.</p>

    <p>“Kustum,” dedi Dayna soğukça. “Seyredememiş olmanız ne kötü, değil mi?”</p>

    <p>Lloyd, onu omzundan kavrayıp banyodan dışarı itti. “Boynunu kırsam yeridir orospu.”</p>

    <p>“Efendinin dediklerini unutma.” Işıldayan gözlerle onlara bakarak bluzunun önünü tamamen ilikledi. “O sizin tanrınız, değil mi? Kıçını yalayıp köpekliğini yapıyorsunuz.”</p>

    <p>“Sussan iyi edersin,” dedi Whitney sertçe. “Konuşman durumunu kötüleştirmekten başka bir işe yaramıyor.”</p>

    <p>Dayna o güler yüzlü kızın nasıl bu donuk suratlı ifadesiz yaratığa dönüştüğünü tam olarak anlayamayarak Jenny’ye baktı. “Her şeyi tekrar başlatmaya hazırlandığını görmüyor musun?” diye sordu umutsuzca. “Ölümler, cinayetler... <em>salgın.</em>”</p>

    <p>“O en kudretli ve en büyük,” dedi Whitney sesinde garip bir yumuşaklıkla. “Hepinizin sonunu getirecek.”</p>

    <p>“Bu kadar gevezelik yeter,” dedi Lloyd. “Gidelim.”</p>

    <p>Kollarını kavramaya yeltendiler ama Dayna geri çekilip onlardan uzaklaştı. “Kendim yürürüm,” dedi.</p>

    <p class="paragraf">Kumarhane, kapıda dikilen veya hemen yakınında oturmakta olan tüfekli adamlar haricinde boştu. Asansörün kapısı açılıp Lloyd ve yanındakiler çıkarken duvarlarda, tavanda ve boş oyun masalarında çok ilginç şeyler keşfetmiş gibi göründüler.</p>

    <p>Dayna’yı veznenin gerisindeki kapıya götürdüler. Lloyd kapıyı küçük bir anahtarla açtı ve içeri girdiler. Dayna banka gibi görünen bir alandan hızla geçirildi; içeride hesap makineleri, kâğıtlarla dolu çöp sepetleri, kavanoz dolusu paket lastikleri ve ataçlar vardı. Bilgisayar ekranları gri ve boştu. Nakit çekmeceleri aralık duruyordu. Bazılarından taşan paralar, yerdeki seramikler üzerine saçılmıştı. Banknotların çoğu ellilik ve yüzlüktü.</p>

    <p>Whitney bu alanın sonunda bir başka kapıyı açtı ve halıyla kaplı bir koridora girdiler. Sekreterin kaliteli mobilyalarla zevkli bir şekilde döşenmiş ofisi boştu. Sekreter muhtemelen aylar önce modern beyaz masanın gerisinde, yeşil balgamlarıyla boğulup ölmüştü. Duvarda, Klee baskısına benzeyen bir resim vardı. Zemin, açık kahverengi, yumuşak bir halıyla kaplıydı. Genel müdürün ofisinin önündeydiler.</p>

    <p>Korku, Dayna’nın bedenindeki boşluklara soğuk su gibi sızdı ve katılaştırdı. Lloyd masanın üstüne eğilerek bir düğmeye bastı. Dayna, adamın yüzünün ince bir ter tabakasıyla kaplanmış olduğunu gördü.</p>

    <p>“Kızı getirdik R. F.”</p>

    <p>Dayna içinden histerik bir kahkahanın yükseldiğini hissetti ve kendini tutamadı, umurunda da değildi. “R. F! <em>R. F!</em> Ah bu çok <em>iyiymiş!</em> Sen hazırsan ben de hazırım C. B!” Karnını tutarak gülmeye başlamıştı ki Jenny aniden ona bir tokat attı.</p>

    <p>“Kes sesini!” diye tısladı. “Neyle karşı karşıya olduğunu bilmiyorsun.”</p>

    <p>“Çok iyi biliyorum,” dedi Dayna, ona bakarak. “Asıl bilmeyen sizsiniz.”</p>

    <p>Hoparlörden sıcak, memnun, neşeli bir ses yükseldi. “Çok iyi Lloyd, teşekkürler. İçeri gönder lütfen.”</p>

    <p>“Tek başına mı?”</p>

    <p>“Evet, öyle.” İç haberleşme sistemi kapanmadan önce hoşnut bir gülüş duyuldu. Bu sesi duyan Dayna’nın ağzı kupkuru oldu.</p>

    <p>Lloyd arkasına döndü. Alnı iri ter damlacıklarıyla kaplıydı. Bir kısmı, gözyaşları gibi yanaklarından aşağı süzülüyordu. “Onu duydun. İçeri gir.”</p>

    <p>Dayna kollarını göğsünde birleştirerek bıçağı iç tarafta tuttu. “Ya girmezsem?”</p>

    <p>“Sürükleyerek sokarım.”</p>

    <p>“Şu haline bak Lloyd. O kadar korkuyorsun ki bir köpek yavrusunu bile içeri sürükleyerek sokamazsın.” Diğerlerine baktı. “Hepinizin ödü bokuna karışıyor. Jenny, sen altına bile işiyor gibisin. Cildin için iyi değil tatlım. <em>Veya</em> pantolonun için.”</p>

    <p>“Kes sesini, sinsi kaltak,” diye fısıldadı Jenny.</p>

    <p>“Özgür Bölge’de hiçbir zaman böyle korkmadım,” dedi Dayna. “Orada kendimi hep iyi hissettim. Buraya geldim, çünkü o iyi hissin devam etmesini istiyordum. Sebebim bu kadar basit. Bence bir daha düşünseniz iyi olur. Belki sizi korkutmasının sebebi, size sunacak daha iyi bir şeyinin olmamasıdır.”</p>

    <p>“Hanımefendi,” dedi Whitney özür dilercesine. “Vaazının kalanını dinlemeyi çok isterdim ama adam seni bekliyor. Kusura bakma, ya kendin girersin ya da <em>ben</em> sokarım. Hikâyeni içeridekine anlatırsın... ağzında konuşmaya yetecek kadar tükürük kalırsa tabii. Ama o zamana dek bizim sorumluluğumuz altındasın.” İşin garibi, Dayna adamın sesinden gerçekten üzgün olduğunu düşündü. Korkusunun da aynı derecede gerçek olması çok yazıktı.</p>

    <p>“Merak etme, beni sürüklemene gerek kalmayacak.”</p>

    <p>İlk adımları atmakta zorlandı, sonrakiler biraz daha kolay oldu. Ölümüne doğru yürüyordu; bundan emindi. Öyle olacaksa, öyle olacaktı. Bıçağı vardı. Önce onun üstünde kullanacaktı, sonra da gerekirse kendi üzerinde.</p>

    <p><em>Adım Dayna Roberta Jurgens ve korkuyorum ama daha önce de korktuğum olmuştu,</em> diye düşündü. <em>Benden tek alabileceği, zaten er geç bir gün sona erecek olan hayatım. Beni pes ettirip konuşturmasına izin vermeyeceğim. Elimden gelirse, beni olduğumdan daha az biri haline getirmesine izin vermeyeceğim. İyi ölmek istiyorum ve istediğimi elde edeceğim.</em></p>

    <p class="paragraf">Kapının tokmağını çevirdi ve içeri girdi... Randall Flagg’in huzuruna geldi.</p>

    <p>Oda çok büyük ve neredeyse boştu. Büyük masa, itilerek karşı duvara dayanmıştı. Büyük koltuk, masayla duvar arasında sıkışıp kalmıştı. Duvardaki resimlerin üstü kumaşlarla örtülmüştü. Işıklar sönüktü.</p>

    <p>Odanın karşısındaki perdelerden biri çekilmiş, boydan boya camın gerisindeki çöl manzarası gözler önüne serilmişti. Dayna hayatında hiç bu kadar boş ve itici bir manzara görmediğini düşündü. Tepedeki ay, küçük, parlatılmış bir gümüş sikkeye benziyordu. Neredeyse dolunaydı.</p>

    <p>Camın önünde, dışarıyı izlemekte olan bir adam vardı.</p>

    <p>Arkasına dönmeden önce manzarayı uzun bir süre sessizce izlemeye devam etti. Bir adamın arkasına dönmesi ne kadar sürerdi? İki, bilemedin üç saniye. Ama Dayna’ya Kara Adam’ın dönüşü sonsuza dek sürmüş gibi geldi. Tıpkı az önce izlemekte olduğu ay gibi her seferinde incecik bir bölümü gözlerinin önüne serilmişti. Dayna tekrar bir çocuk oldu ve muazzam korkunun dehşetli merak hissini duydu. Bir an için kendini Kara Adam’ın çekiminin, <em>ihtişamının</em> ağında kaybetti ve adamın dönüşü milyonlarca yıl sonra tamamlandığında rüyalarındaki yüzü göreceğinden bir an için emin oldu: Kukuletası kopkoyu bir karanlığı çevreleyen gotik bir keşiş. Suratı olmayan, film negatifi bir adam. Dayna, onu görecek ve aklını kaçıracaktı.</p>

    <p>Sonra adamın yüzünde sıcak bir gülümsemeyle ona doğru yürüdüğünü gördü ve şaşkınca düşündü: <em>Benimle aynı yaşlardaymış!</em></p>

    <p>Randall Flagg’in koyu renk saçları hafifçe karışmıştı. Yüzü, çöl rüzgârına karşı bolca vakit geçirmiş gibi sağlıklı ve yakışıklıydı. Hatları yumuşak ve duyarlı, gözleri harika bir sürprizle karşılaşmış küçük bir çocuğunkiler gibi neşeyle ışıl ışıldı.</p>

    <p>“Dayna!” dedi. “Merhaba!”</p>

    <p>“M... me... merhaba.” Daha fazla konuşamadı. Her şeye hazırlıklı olduğunu sanıyordu ama buna hazır değildi. Kafası karışmıştı. Yüzündeki şaşkın ifadeyi gören Flagg gülümsedi. Sonra ellerini özür dilercesine açtı. Şal desenli, yakası aşınmış bir gömlek, zımbalı kot pantolon ve topukları aşınmış, çok eski bir çift kovboy çizmesi giymişti.</p>

    <p>“Ne bekliyordun? Bir vampir mi?” Gülümsemesi neredeyse ondan karşılık bekliyormuş gibi genişledi. “Deri yüzücü mü? Sana hakkımda ne <em>anlattılar?</em>”</p>

    <p>“Korkuyorlar,” dedi Dayna. “Lloyd... domuz gibi terliyordu.” Flagg’in gülümsemesi hâlâ bir karşılık talep ediyor, Dayna bu talebi karşılamamak için bütün iradesiyle mücadele ediyordu. Yatağından onun emri üzerine tekmelenerek atılmıştı. Buraya getirilmiş ve... ne? Niçin getirilmişti? İtiraf etmesi için mi? Özgür Bölge hakkında bildiği her şeyi anlatması için mi? Anlatabileceği her şeyi Flagg’in zaten bildiğinden emindi.</p>

    <p>“Lloyd,” dedi Flagg ve hüzünlü bir ifadeyle güldü. “Lloyd, salgının en kötü döneminde Phoenix’te acı bir deneyim yaşadı. Bu konuda konuşmaktan pek hoşlanmaz. Hayatını kurtarmıştım ve...” Gülümseyişi daha da çekici bir hal aldı, sanki böyle bir şey mümkünmüş gibi, “...bıraksaydım ölmekten beter olacaktı desem yanlış olmaz herhalde. Hiçbir ilgim olmamasına rağmen beni o anki durumuyla bağdaştırdı. Bana inanıyor musun?”</p>

    <p>Dayna başını yavaşça salladı. Ona gerçekten inanıyordu. Acaba Lloyd’un duştan adeta hiç çıkmaması, “Phoenix’te yaşadığı o acı olay”ın etkisi olabilir miydi? İçinde, Lloyd Henreid’e karşı o ana dek hissedeceğine asla ihtimal vermediği bir duygu belirdi: acıma.</p>

    <p>“Güzel. Otur hayatım.”</p>

    <p>Dayna etrafına şüpheyle baktı.</p>

    <p>“Yere otur. Sorun olmaz. Konuşmamız ve dürüst olmamız gerek. Yalancılar koltuklara oturur, bu yüzden onlardan kaçınmalıyız. Bir kamp ateşinin iki yanındaki dostlar gibi sohbet edeceğiz. Otur kızım.” Gözleri bastırılmış neşeyle kıvılcımlar saçıyor, sanki kahkahalar yüzeyin hemen altında patlamayı bekliyordu. Oturup bağdaş kurdu ve başını kaldırıp beklentiyle ona baktı. <em>Bu aptalca ofisin zemininde tek başıma oturmama gönlün razı olmayacak, değil mi,</em> der gibi bakıyordu.</p>

    <p>Dayna bir anlık içsel tartışmanın ardından yere oturdu. Bağdaş kurup ellerini dizlerine koydu. Yuvasındaki bıçağın rahatlatıcı ağırlığını hissedebiliyordu.</p>

    <p>“Buraya casusluk etmek amacıyla gönderildin hayatım,” dedi. “Bu yerinde bir tanım mı?”</p>

    <p>“Evet.” İnkâr etmenin hiçbir anlamı yoktu.</p>

    <p>“Ve savaş zamanında casusluğun cezasının ne olduğunu biliyorsun, değil mi?”</p>

    <p>“Evet.”</p>

    <p>Flagg’in gülümsemesi gün ışığı gibi parladı. “O halde sizinkilerle savaş halinde olmayışımız büyük şans, değil mi?”</p>

    <p>Dayna, ona afallamış gibi baktı.</p>

    <p>“Savaşta değiliz biliyorsun,” dedi Flagg samimiyetle.</p>

    <p>“Ama... sen...” Kafasında binlerce karmaşık düşünce dönüp duruyordu. Indian Springs. Füzeler. Çöpçü Adam ve Zippo’ları. Bu adamın ismi veya kendisi söze karışınca konuşmaların yön değiştirmesi. Ve o avukat, Eric Strellerton. Beyni kızarmış halde Mojave’de dolaşıyordu.</p>

    <p><em>Tek yaptığı ona bakmaktı.</em></p>

    <p>“Özgür Bölge dediğiniz yere saldırdık mı? Savaşta olduğumuzu düşündürecek herhangi bir davranışımız oldu mu?”</p>

    <p>“Hayır... ama...”</p>

    <p>“Peki siz bize saldırdınız mı?”</p>

    <p>“Elbette hayır!”</p>

    <p>“Hayır. Ve böyle bir niyetimiz de yok. Bak!” Sağ elini aniden kaldırdı ve parmaklarını kaba bir boru oluşturacak şekilde kıvırdı. Aradan bakan Dayna cam duvarın gerisindeki çölü görebiliyordu.</p>

    <p>“Büyük Batı Çölü!” diye bağırdı Flagg. “Büyük Boşluk! Nevada! Arizona! New Mexico! Kaliforniya! Halkımın bir kısmı Washington’da, Seattle civarında ve Portland, Oregon’da. Idaho ve New Mexico’da da bir avuç var. O kadar dağılmış durumdayız ki bir yıldan önce bir araya gelmeyi düşünemeyiz bile. Sizin Özgür Bölge’nizden çok daha kırılgan bir durumdayız. Özgür Bölge çok iyi organize edilmiş bir kovan gibi. Biz ise benim sözde lideri olduğum bir konfederasyonuz. Hepimize yetecek kadar yer var. 2190 yılına geldiğimizde bile olacak. Tabii bebeklerin yaşadığını varsayarsak. Bunu burada en erken beş ay sonra öğrenebileceğiz. Bebekler yaşar da soyumuz devam ederse bırakalım savaşı. <em>Savaşmak için bir sebep yok ki!</em>”</p>

    <p>“Doğru,” diye mırıldandı Dayna. Boğazı kurumuştu. Başı dönüyordu. Ve bir şey daha... <em>umut</em> muydu? Dosdoğru gözlerine bakıyordu. Gözlerini onunkilerden ayıramıyor, ayırmak da istemiyordu. Aklını kaybetmemişti. Flagg, onu delirtmemişti. O... çok mantıklı bir adamdı.</p>

    <p>“Savaşmamız için ne ekonomik ne de teknolojik bir sebep var. Politikalarımız farklı olabilir, ama bu kadar fark olması çok normal. Aramızda Rocky Dağları...”</p>

    <p><em>Beni hipnotize ediyor.</em></p>

    <p>Büyük bir gayretle gözlerini onunkilerden çekti ve omzu üzerinden aya baktı. Flagg’in tebessümü hafifçe soldu ve yüzünden öfkenin gölgesi gelip geçti. Yoksa bunlar kendi hayal gücünün bir ürünü müydü? Tekrar ona baktığında (bu kez daha temkinli bir şekilde) Flagg’in ona yine şefkatle gülümsediğini gördü.</p>

    <p>“Yargıcı öldürttün,” dedi sertçe. “Benden istediğin bir şey var. Onu ele geçirince beni de öldürteceksin.”</p>

    <p>Flagg, ona sabırla baktı. “Idaho-Oregon sınırı boyunca nöbetçiler vardı ve Yargıç Farris’i arıyorlardı, bunlar doğru. Ama öldürmek için değil! Onu bana getirmelerini emretmiştim. Düne kadar Portland’daydım. Onunla tıpkı şimdi seninle yaptığım gibi konuşmak istemiştim hayatım, sakince, mantıklı bir şekilde. Nöbetçilerden ikisi onu Copperfield, Oregon’da görmüş. Daha tek kelime etmeden adamlarıma ateş açmış, birini anında öldürmüş, diğerini ölümcül bir şekilde yaralamış. Yaralı adamım, ölmeden önce yargıcı öldürmüş. Olaylar bu şekilde geliştiği için üzgünüm. Tahmin edebileceğinden veya anlayabileceğinden fazla üzüldüm.” Gözleri karardı ve Dayna bu söylediklerinin gerçek olduğuna inandı... ama muhtemelen üzüntüsünün sebebi başkaydı. İçinde yine o soğukluğu hissetti.</p>

    <p>“Burada anlatılanlar böyle değildi.”</p>

    <p>“İster onlara inan ister bana tatlım. Ama unutma, onlara emirlerini ben veriyorum.”</p>

    <p>İkna ediciydi... hem de çok. Neredeyse zararsız görünüyordu, ama bu tam anlamıyla doğru sayılmazdı, değil mi? Bu hissin tek sebebi, bir insan olduğunu görmekti... ya da insan gibi <em>görünen</em> bir varlık olduğunu görmek. Sırf bunun verdiği rahatlama hissi bile hamur kıvamına gelmesine yetmişti. Belirgin bir varlığı ve bir politikacıya has, bütün iddiaları savuşturabilme yeteneği vardı... ama bunu, Dayna’ya çok rahatsız edici gelen bir şekilde yapıyordu.</p>

    <p>“Niyetin savaşmak değilse Indian Springs’teki jetler ve füzeler ne oluyor?”</p>

    <p>“Savunma tedbirleri,” dedi Flagg hemen. “Kaliforniya’daki Searles Gölü’nde ve Edwards Hava Üssü’nde de aynı şeyleri yapıyoruz. Washington’daki Yakima Ridge’teki atom reaktöründe bir başka grup var. Seninkiler de aynı şeyi yapacaktır... henüz başlamadılarsa yani.”</p>

    <p>Dayna başını çok yavaş bir şekilde iki yana salladı. “Özgür Bölge’den ayrıldığım sırada elektriği geri getirmeye çalışıyorlardı.”</p>

    <p>“Oraya iki üç teknisyen göndermekten mutlu olurdum ama Brad Kitchner’in yardıma ihtiyacı olmadığını biliyorum. Dün küçük bir sorun yaşadılar ama hemen icabına baktı. Araphoe’da aşırı yüklenme olmuştu.”</p>

    <p>“Bütün bunları nereden biliyorsun?”</p>

    <p>“Ah, kendime göre yöntemlerim var,” dedi Flagg samimi bir ifadeyle. “Bu arada yaşlı kadın geri döndü. Tatlı ihtiyar.”</p>

    <p>“Abagail Ana mı?”</p>

    <p>“Evet.” Bakışları uzak ve kasvetliydi; hatta belki üzgün. “Öldü. Çok yazık. Onunla tanışabilmeyi umuyordum.”</p>

    <p>“Öldü mü? Abagail Ana öldü mü?”</p>

    <p>Bakışlarındaki kasvet yok oldu ve gülümsedi. “Buna gerçekten o kadar şaşırdın mı?”</p>

    <p>“Hayır. Geri dönmüş olmasına şaşırdım. Senin bunu biliyor oluşun ise beni daha da çok şaşırttı.”</p>

    <p>“Ölmek için döndü.”</p>

    <p>“Bir şey söyledi mi?”</p>

    <p>Flagg’in kontrollü maskesi bir anlığına düştü ve yüzünde öfkeyle karışık bir hayal kırıklığı belirdi.</p>

    <p>“Hayır,” dedi. “Sanmıştım ki... konuşur sanmıştım. Ama komadan çıkamadan öldü.”</p>

    <p>“Emin misin?”</p>

    <p>Topraktaki sisi eriten yaz güneşi gibi parlak gülümseyişi geri döndü. “Boş ver onu Dayna. Daha güzel şeylerden konuşalım. Mesela Bölge’ye dönüşünden bahsedelim. Orada olmayı buraya tercih edeceğinden eminim. Sana yanında götüreceğin bir şey vereceğim.” Gömleğinin içine uzandı, güderi bir çanta çıkardı. Çantanın içinde üç servis istasyonunun haritası vardı. Haritaları, şaşkınlığı artarak bakan Dayna’ya verdi. Haritalar, yedi batı eyaletini gösteriyordu. Bazı bölgeler kırmızıyla işaretlenmişti. Her haritanın alt kısmındaki el yazısıyla yazılmış açıklamaya göre bu bölgeler, nüfusun yoğunlaşmaya başladığı alanlardı.</p>

    <p>“<em>Bunları</em> götürmemi mi istiyorsun?”</p>

    <p>“Evet. Sizinkilerin nerede olduğunu biliyorum. Sizin de benimkilerin nerelerde olduğunu bilmenizi istiyorum. Bir iyi niyet ve dostluk nişanı olarak kabul edin. Geri döndüğünde onlara şöyle demeni istiyorum, Flagg’in veya yanındakilerin onlara zarar vermek gibi bir amacı yok. Daha fazla casus göndermemelerini söyle. Eğer buraya binlerini göndermek istiyorlarsa diplomatik görevle olsun... veya öğrenci değişimi yapalım... veya başka herhangi bir şey. Ama gizli saklı işler olmasın, doğruca gelsinler. Bunları onlara iletebilir misin?”</p>

    <p>Dayna’nın başı dönüyor, kendini sersemlemiş gibi hissediyordu. “Elbette. İletirim. Ama...”</p>

    <p>“Hepsi bu.” Boş ellerini tekrar kaldırdı. Dayna bir şey görüp sarsılarak hafifçe öne eğildi.</p>

    <p>“Neye bakıyorsun?” Sesi keskindi.</p>

    <p>“Hiçbir şeye.”</p>

    <p>Ama görmüştü. Ve Flagg’in dikkatli ifadesinden gördüğünü bildiği anlaşılıyordu. Flagg’in avuç içlerinde çizgiler yoktu. Bir bebeğin karnı gibi pürüzsüz ve düzdü. Ne hayat çizgisi, ne aşk çizgisi, ne halkalar, ne eğriler. Sadece... boşluk.</p>

    <p>Çok uzun gibi gelen bir süre boyunca birbirlerine baktılar.</p>

    <p>Sonra Flagg ayağa kalktı ve masaya doğru yürüdü. Dayna da kalktı. Flagg’in onu bırakabileceğine gerçekten inanmaya başlamıştı. Flagg masanın kenarına oturdu ve dahili telefonu önüne çekti.</p>

    <p>“Lloyd’a motosikletinin bakımını yaptırmasını söyleyeceğim,” dedi. “Deposunu da doldurtsun. Artık petrol fiyatlarını veya benzin masraflarını düşünmeye gerek yok, değil mi? Nasılsa bol miktarda var. Oysa bir zamanlar kurşunsuz iyi kalite benzin yüzünden az kalsın bütün dünya nükleer patlamalarla yok olacaktı. O günleri muhtemelen sen de hatırlıyorsundur.” Başını iki yana salladı. “İnsanlar çok, çok aptaldı.” Dahili telefonun düğmesine bastı. “Lloyd?”</p>

    <p>“Evet buradayım.”</p>

    <p>“Dayna’nın motosikletinin bakımını yaptırıp deposunu doldurtabilir misin? Sonra da otelin önüne bıraktır lütfen. Dayna aramızdan ayrılacak.”</p>

    <p>“Tamam.”</p>

    <p>Flagg dahili telefonu kapadı. “Eh, hepsi bu kadar tatlım.”</p>

    <p>“Yani... serbest miyim?”</p>

    <p>“Evet hanımefendi. Tanıştığımıza memnun oldum.” Elini kapıya doğru kaldırdı. Avucu aşağı bakıyordu.</p>

    <p>Dayna kapıya yöneldi. Tam tokmağa uzanmıştı ki Flagg konuştu. “Bir şey daha var. Çok... küçük bir şey.”</p>

    <p>Dayna dönüp ona baktı. Flagg sırıtarak ona bakıyordu ve yüzünde dostça bir ifade vardı ama Dayna’ya bir an için dili beyaz, sivri dişlerinin arasından sarkan, kolunu tek hamlede koparabilecek, simsiyah, kocaman bir köpeği hatırlattı.</p>

    <p>“Nedir?”</p>

    <p>“Burada sizden bir kişi daha var,” dedi Flagg. Gülümsemesi genişledi. “Sence kim olabilir?”</p>

    <p>“Nereden bileyim?” dedi Dayna ve aynı anda aklında bir düşünce belirdi: <em>Tom Cullen!.. Gördüğüm gerçekten o olabilir mi?</em></p>

    <p>“Hadi ama tatlım. Her şeyi konuşup hallettiğimizi sanıyordum.”</p>

    <p>“Gerçekten,” dedi Dayna. “Doğruyu söylüyorum. Beni kurul gönderdi... Yargıcı da onlar göndermiş... kim bilir başka kaç kişiyi gönderdiler? Çok dikkatli davranmışlar. Diğerlerini ele vermememiz için başka kimi gönderdiklerini hiçbirimize söylemediler sanırım. Başımıza bir şey gelirse yani.”</p>

    <p>“Mesela biri tırnaklarınızı tek tek sökmeye kalkarsa?”</p>

    <p>“Evet, onun gibi. Bana konuyu Sue Stern açmıştı. Sanırım Larry Underwood... o da kurulda...”</p>

    <p>“Bay Underwood’un kim olduğunu biliyorum.”</p>

    <p>“Eh, tamam, tahminimce yargıçla da o konuştu. Ama başka kimi göndermiş olabileceklerine gelince...” Başını iki yana salladı. “Herhangi biri olabilir. Ya da birden fazla kişi. Belki de yedi kurul üyesi de birer kişiyi casus olarak görevlendirdi.”</p>

    <p>“Bu dediğin mümkün olabilirdi ama öyle olmadı. Sadece bir kişi var ve sen de kim olduğunu biliyorsun.” Gülümsemesi daha da genişledi ama artık Dayna’yı korkutmaya başlamıştı. Doğal bir gülümseme değildi. Ona ölü balıkları, kirli suları, ayın yüzeyinin teleskoptan bakıldığındaki görüntüsünü hatırlatmaya başlamıştı. Kendisini sanki mesanesi sıcak bir sıvıyla doluymuş gibi hissetmesine yol açıyordu.</p>

    <p><em>“Biliyorsun,”</em> diye tekrarladı Flagg.</p>

    <p>“Hayır, ben...”</p>

    <p>Flagg dahili telefona tekrar eğildi. “Lloyd gitti mi?”</p>

    <p>“Hayır, buradayım.”</p>

    <p>“Dayna’nın motosikletinin bakımını biraz beklet,” dedi Flagg. “Halletmemiz gereken bir...” Gözleri parlayarak Dayna’ya baktı, “...mesele var.”</p>

    <p>“Tamam.”</p>

    <p>Dahili telefon kapandı. Flagg ellerini kavuşturdu ve gülümseyerek ona baktı. Uzun bir süre boyunca gözlerini üstünden ayırmadı. Dayna terlemeye başladı. Flagg’in gözleri giderek daha da büyüyordu, rengi de koyulaşıyor gibiydi. Çok eski, çok derin iki kuyuya bakıyordu sanki. Dayna bu kez gözlerini kaçırmayı başaramadı.</p>

    <p>“Söyle,” dedi Flagg yumuşacık bir sesle. “Söyle de bir tatsızlık yaşamayalım tatlım.”</p>

    <p>Dayna çok uzaklardan gelen kendi sesini duydu. “Bütün hepsi bir senaryoydu, değil mi? Tek perdelik küçük bir oyun.”</p>

    <p>“Ne kastettiğini anlamadım hayatım.”</p>

    <p>“Çok iyi anladın. Hatan, Lloyd’un fazla çabuk cevap vermesiydi. Burada sen daha leb demeden insanlar bir çuval leblebiyi önüne getiriyor. Az önceki talimatından sonra Lloyd’un çoktan motosikletimi götürmüş olması gerekirdi. Ama olduğu yerde kalmasını söyledin, çünkü beni göndermeye niyetin yoktu.”</p>

    <p>“Tatlım, paranoyaklık ediyorsun. Galiba o adamlarla yolculuk ederken yaşadıklarının etkisi. Gezici hayvanat bahçesinden bahsediyorum. Çok korkunç olmalı. Şimdi de korkunç şeyler yaşanabilir. <em>Öyle</em> olmasını istemeyiz, değil mi?”</p>

    <p>Dayna’nın gücü bedenini terk ediyor, bacaklarından aşağı akıp gidiyor gibiydi. İradesinin kalan son damlasıyla uyuşuk sağ elini yumruk haline getirdi ve kendi sağ gözünün üstüne indirdi. Kafasının içinde bir acı patlaması oldu ve görüşü bulanıklaştı. Başı geri savruldu ve kapıya çarptı. Bakışları onunkilerden ayrılınca irade gücünü ve direncini geri kazandığını hissetti.</p>

    <p>“Ah, gerçekten <em>iyiymişsin,</em>” dedi boğuk bir sesle.</p>

    <p>“Kim olduğunu biliyorsun,” dedi Flagg. Masadan kalkıp ona doğru yürüdü. “Biliyorsun ve bana söyleyeceksin. Kendine yumruk atman bir işe yaramaz tatlım.”</p>

    <p>“Sen nasıl bilmiyorsun?” diye bağırdı Dayna. “Yargıcı bildin, beni de bildin! Peki neden onu...”</p>

    <p>Elleri korkunç bir güçle omuzlarını kavradı. Çok soğuklardı. Mermer gibi soğuk. “Kimi?”</p>

    <p>“Bilmiyorum.”</p>

    <p>Dayna’yı bir bez bebekmiş gibi sarstı. Dudakları hâlâ gülümsüyordu ama suratında korkunç bir ifade vardı. Elleri soğuktu ama yüzünden çöl sıcaklığı yayılıyordu. “Biliyorsun. Söyle. Kim?”</p>

    <p><em>“Sen niye bilmiyorsun?”</em></p>

    <p><em>“Çünkü göremiyorum!”</em> diye kükredi ve Dayna’yı odanın diğer ucuna savurdu. Dayna kemiksiz bir et yığını gibi yere yığıldı ve adamın yüzünün loş odada üzerine eğildiğini görünce mesanesi boşalıverdi. Ilık idrar, bacaklarına doğru aktı. Flagg’in yüzündeki iyi niyetli, yardımsever ifade yok olmuştu. Randall Flagg artık yoktu. Artık odada Yürüyen Adam’la, Uzun Adam’la, esas adamla birlikteydi; Tanrı yardımcısı olsun.</p>

    <p>“Söyleyeceksin,” dedi. “Bilmek istediğim her şeyi söyleyeceksin.”</p>

    <p>Dayna, ona baktıktan sonra yavaşça ayağa kalktı. Kolunun ön kısmındaki bıçağın ağırlığını hissedebiliyordu.</p>

    <p>“Pekâlâ, söyleyeceğim,” dedi. “Yaklaş.”</p>

    <p>Kara Adam sırıtarak ona doğru bir adım attı.</p>

    <p>“Hayır, daha yakına. Kulağına söylemek istiyorum.”</p>

    <p>Daha da yaklaştı. Dayna yakıcı sıcaklığı, dondurucu soğuğu hissedebiliyordu. Kulakları çınlıyordu. Burnuna rutubet ve çürüme kokusu geliyordu. Delilik, karanlık bir kilerdeki çürümüş sebzelerin kokusu gibi hissediliyordu.</p>

    <p>“Biraz daha yaklaş,” diye fısıldadı.</p>

    <p>Kara Adam bir adım daha attı ve Dayna sağ bileğini hızla çevirdi. Yayın sesini duydu. Ağırlık, eline geliverdi.</p>

    <p><em>“Al bakalım!”</em> diye haykırarak karnını deşmek, onu bağırsakları dışarı sarkar halde bırakmak niyetiyle kolunu hızla kaldırdı. Ama Kara Adam ellerini kalçalarına koyup başını geri atarak kahkahalarla gülmeye başladı.</p>

    <p>“Hiç güleceğim yoktu!” dedi ve yeni bir kahkaha krizine girdi.</p>

    <p>Dayna aptalca eline baktı. Mavi Chiquita etiketli, kocaman bir muz tutuyordu. Dehşetle muzu bırakıverdi. Halının üstüne düşen muzun şekli, Flagg’in sırıtışını taklit ediyor gibiydi.</p>

    <p>“Söyleyeceksin,” diye fısıldadı Flagg. “Kuş gibi öteceksin.”</p>

    <p>Dayna bunun kaçınılmaz olduğunu biliyordu.</p>

    <p>Hızla döndü. O kadar çabuk hareket etmişti ki Kara Adam bile bir an için şaşırdı. Kara ellerinden biri uzandı ama sadece bluzunun arkasını yakalayabildi. Elinde işe yaramaz bir kumaş parçası kaldı.</p>

    <p>Dayna cam duvara doğru atıldı.</p>

    <p><em>“Hayır!”</em> diye haykırdı Flagg. Dayna arkasından kara bir rüzgâr gibi atıldığını hissedebiliyordu.</p>

    <p>Başını eğip bacaklarının tüm gücüyle koştu ve cama tosladı. Bir çıtırtı oldu ve inanılmayacak kadar kalın cam parçalarının aşağıdaki personel otoparkına düştüğünü gördü. Çarptığı noktadan bütün cama cıva damarları gibi çatlaklar yayıldı. Aldığı ivmeyle bedeni yarıya kadar camdan dışarı çıktı ve orada kanlar içinde sıkışıp kaldı.</p>

    <p><em>Ellerini</em> omuzlarında hissetti ve istediğini elde etmesinin ne kadar süreceğini merak etti. Bir saat? İki? Ölümünün yakın olduğunu hissediyordu ama bu yeterli değildi.</p>

    <p><em>Gördüğüm Tom’du ama onu hissedemiyorsun ya da yaptığın her neyse onu başaramıyorsun, çünkü o farklı, o...</em></p>

    <p>Flagg, onu içeri çekiyordu.</p>

    <p>Dayna başını hızla savurarak kendini öldürdü. Jilet keskinliğindeki cam parçası boğazına saplanıverdi. Bir başkası, sağ gözüne girdi. Vücudu bir anlığına katılaştı ve elleri cama çarptı. Sonra gevşedi. Kara Adam’ın ofise geri çektiği, sadece kanlı bir et yığınıydı.</p>

    <p>Dayna’nın muzaffer bir şekilde öldüğünü söylemek mümkündü.</p>

    <p>Flagg öfkeyle uluyarak cesedi tekmeledi. Ölü bedenin tepkisizliği ve gevşekliği, hiddetini daha da artırdı. İçinde bir yerlerde bir ivme makinesi hayata gelmiş, bir elektrik alanı yaratıp onu bir pile çevirmiş gibi saçlarından kıvılcımlar saçılmaya başladı. Gözleri kapkara alevlerle parlıyordu. Uluyarak tekmeledi, tekmeledi.</p>

    <p>Dışarıda beklemekte olan Lloyd ve diğerlerinin benzi soldu. Birbirlerine baktılar. Sonunda artık dayanamayacak duruma geldiler ve Jenny, Ken ve Whitney hiçbir şey duymuyormuş ve duymamaya devam etmeye kararlıymış gibi ciddi ifadelerle oradan uzaklaştı.</p>

    <p>Geride sadece Lloyd kaldı. İstediği için değil, ondan kalması beklendiği için. Ve Flagg nihayet onu çağırdı.</p>

    <p class="paragraf">Büyük masanın gerisinde, bağdaş kurmuş oturuyordu. Elleri, dizlerinin üstündeydi. Lloyd’un başının üstünden boşluğa bakıyordu. Esintiyi hisseden Lloyd başını çevirip bakınca cam duvarın ortasında bir boşluk olduğunu gördü. Etrafındaki sivri parçalar, kandan yapış yapış olmuştu.</p>

    <p>Yerde, insanı andıran bir şekil, perdeye sarılmış halde yatıyordu.</p>

    <p>“Kurtul şundan,” dedi Flagg.</p>

    <p>“Tamam.” Sesi boğuk bir fısıltıya dönüştü. “Başını da alayım mı?”</p>

    <p>“Hepsini al, şehrin doğusuna götür, üstüne gaz dök ve yak. Duydun mu? <em>Yak! Yak kahrolası şeyi!</em>”</p>

    <p>“Tamam.”</p>

    <p>“Evet,” dedi Flagg sakince.</p>

    <p>Ağzı kupkuru olan Lloyd titreyerek, neredeyse korkuyla inleyerek yerdeki yığını kaldırmaya uğraştı. Altı yapış yapıştı. Yığın, kollarının arasında <em>u</em> şeklini aldı ve kayıp tekrar yere düştü. Lloyd panik içinde ona baktı ama Flagg hâlâ sakince dışarı bakıyordu. Lloyd cesedi tekrar kavradı, sıkıca tuttu ve kapıya doğru sürüklemeye başladı.</p>

    <p>“Lloyd?”</p>

    <p>Lloyd durup baktı. Boğazından bir inilti yükseldi. Flagg hâlâ bağdaş kurmuş bir şekilde ama artık masanın otuz santim kadar yukarısında boşlukta duruyor ve hâlâ sakince odanın karşısına bakıyordu.</p>

    <p>“N... ne?”</p>

    <p>“Sana Phoenix’te verdiğim anahtar hâlâ duruyor mu?”</p>

    <p>“Evet.”</p>

    <p>“El altında bulundur. Vakit yaklaştı.”</p>

    <p>“Ta... tamam.”</p>

    <p>Bekledi ama Flagg bir daha konuşmadı. Karanlıkta bir Hint fakiri pozisyonunda süzülüyor, hafifçe gülümseyerek dışarı bakıyordu.</p>

    <p>Lloyd hayatına ve akıl sağlığına sahip olmaktan mutlu bir şekilde hızla ofisten çıktı.</p>

    <p class="paragraf">Vegas’ta o gün sakin geçti. Lloyd saat iki sularında gaz kokarak geri döndü. Rüzgârın şiddeti artmaya başlamıştı. Saat beş olduğunda iyice sertleşmişti. Otel binaları arasında ıslık çalarak esiyordu. Temmuz ve ağustosta hiç sulanmadıkları için ölmeye başlamış olan palmiyelerin yaprakları, parçalanmış savaş bayrakları gibi savruluyordu. Tuhaf şekilli bulutlar, gökyüzünde birikmeye başlamıştı.</p>

    <p>Whitney Horgan ve Ken DeMott, Cub Bar’da oturmuş yumurtalı sandviç yiyerek şişe bira içiyordu. Üç yaşlı kadın –herkes onlara Tuhaf Kardeşler diyordu– şehrin dışında tavuk besliyor ve yumurtalara kimse doyamıyordu. Dinny McCarthy, Whitney ve Ken’in arkasındaki boş barbut masalarından birinde oyuncak askerleriyle mutlu bir şekilde oynuyordu.</p>

    <p>“Şu ufaklığa bak,” dedi Ken keyifli bir şekilde. “Biri ona bir saatliğine göz kulak olup olamayacağımı sordu. Bıraksalar bütün hafta bakarım. Keşke benim olsaydı. Karım bir kere hamile kalabildi ve erken doğum yaptı. Çocuk üçüncü gün öldü.” Lloyd içeri girince başını kaldırıp baktı.</p>

    <p>“Hey, Dinny!” diye seslendi Lloyd.</p>

    <p>“Yoyd! Yoyd!” diye bağırdı Dinny. Masanın kenarından aşağı atladı ve ona doğru koştu. Lloyd, onu kaldırıp havada döndürdü ve sonra sıkıca sarıldı.</p>

    <p>“Lloyd’a öpücük yok mu?” diye sordu.</p>

    <p>Dinny, onu şap şup öptü.</p>

    <p>“Bak sana ne vereceğim,” dedi Lloyd ve göğüs cebinden bir avuç Hershey’s Kisses çikolatası çıkardı.</p>

    <p>Dinny’nin yüzü mutlulukla parladı ve çikolataları aldı. “Yoyd?”</p>

    <p>“Ne var Dinny?”</p>

    <p>“Neden gaz kokuyorsun?”</p>

    <p>Lloyd gülümsedi. “Çöpleri yakıyordum ufaklık. Hadi sen oynamaya devam et. Annen şimdi kim?”</p>

    <p>“Angelina.” <em>Angeyeena</em> diye telaffuz etmişti. “Sonra yine Bonnie. Bonnie’yi seviyorum. Ama Angelina’yı da seviyorum.”</p>

    <p>“Sakın ona, Lloyd’un sana çikolata verdiğini söyleme. Yoksa Angelina Lloyd’u döver.”</p>

    <p>Dinny söylemeyeceğine söz verdi ve Angelina’nın Lloyd’u dövmesi fikrine gülerek oyuncaklarının yanına gitti. Biraz sonra, ağzı çikolatayla dolu bir halde ordusunu dizmeye devam ediyordu. Whitney beyaz önlüğüyle geldi. Lloyd’a iki sandviç ve soğuk bir şişe Hamm’s getirmişti.</p>

    <p>“Sağ ol,” dedi Lloyd. “Nefis görünüyor.”</p>

    <p>“Ev yapımı Suriye ekmeği,” dedi Whitney gururla.</p>

    <p>Lloyd bir süre sessizce yedikten sonra sordu. “Onu gören oldu mu?”</p>

    <p>Ken başını iki yana salladı. “Galiba yine gitti.”</p>

    <p>Lloyd bunu bir süre düşündü. Dışarıda, çölde yalnız ve kaybolmuş gibi uğuldayan rüzgâr her zamankinden şiddetli bir şekilde esiyordu. Dinny başını bir an huzursuzca kaldırdıktan sonra oyununa geri döndü.</p>

    <p>“Bence bu civarda bir yerde,” dedi Lloyd sonunda. “Sebebini bilmiyorum ama bence öyle. Bir şeyin olmasını bekliyor ama ne olduğu meçhul.”</p>

    <p>Whitney alçak sesle sordu. “Sence kızdan istediğini öğrenebildi mi?”</p>

    <p>“Hayır,” dedi Lloyd, Dinny’yi izleyerek. “Sanmıyorum. Her nasılsa işler istediği gibi gitmedi. Kız... ya şanslı çıktı ya da beklemediği bir hamle yaptı. Ve bu pek sık yaşanmaz.”</p>

    <p>“Uzun vadede fark etmeyecek,” dedi Ken ama yine de endişeli görünüyordu.</p>

    <p>“Doğru.” Lloyd bir süre rüzgârı dinledi. “Belki Los Angeles’a geri dönmüştür.” Ama hiç sanmıyordu ve düşünceleri yüzünden okunuyordu.</p>

    <p>Whitney mutfağa gidip birer bira daha getirdi. Huzursuz düşüncelere dalarak sessizce içtiler. Önce yargıç, şimdi de kız. İkisi de ölmüştü. Ve ikisi de konuşmamıştı. İkisine de zarar verilmemesini istemişti ama olmadı. Mantle, Morris ve Ford’lu Yankee takımının dünya şampiyonasında ilk iki maçını kaybetmesi gibi bu da onlar için inanılması zor ve korkutucuydu. Şiddetli rüzgâr bütün gece dinmedi.</p>
  </div>
</body>
</html>
