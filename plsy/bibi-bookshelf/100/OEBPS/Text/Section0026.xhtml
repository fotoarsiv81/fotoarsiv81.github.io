<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">10. Bölüm</h2>

    <p>Larry o kadar da kötü olmayan bir akşamdan kalmalıkla uyandı. Ağzının içinde, bir ejderha yavrusunca lazımlık olarak kullanılmış gibi bir tat vardı ve kendini bulunmaması gereken bir yerdeymiş gibi hissediyordu.</p>

    <p>Yatak tek kişilikti, ama üzerinde iki yastık vardı. Kızarmakta olan pastırmanın kokusunu alabiliyordu. Doğrulup oturdu, pencereden görünen gri New York gününe baktı ve ilk düşüncesi, önceki gece Berkeley’e çok korkunç bir şey yaptıkları oldu: kirletip kurumla kaplamışlar, eskitmişlerdi. Sonra önceki geceyi hatırladı ve Berkeley’e değil, Fordham’a bakmakta olduğunu anladı. Concourse’tan fazla uzak olmayan Tremont Caddesi’nde bir apartmanın ikinci katındaydı ve annesi önceki gece nerede olduğunu merak edecekti. Onu arayıp herhangi bir mazeret bildirmiş miydi?</p>

    <p>Bacaklarını yataktan aşağı sarkıttı ve buruşuk bir Winston paketi içinde kalmış tek bir yamuk sigara buldu. Yeşil plastikten bir Bic çakmakla sigarayı yaktı. Tadı ölü bir atın dışkısı gibiydi. Pastırma kızartılırken çıkan cızırtı radyodaki parazit gibi kesintisizce mutfaktan gelmeye devam ediyordu.</p>

    <p>Kızın ismi Maria’ydı ve... ne olduğunu söylemişti? Oral hijyen uzmanı mıydı? Larry’nin hijyen hakkında bir fikri yoktu, ama kadının oral sekste iyi olduğu muhakkaktı. Bir Perdue davul bageti gibi kavrandığını hayal meyal hatırlıyordu. Oturma odasındaki ucuz müzik setinden Crosby, Stills ve Nash melodileri yayılıyor, köprünün altından ne kadar çok su aktığından, zamanın harcandığından bahsediyorlardı. Hafızası onu yanıltmıyorsa Maria’nın işi fazla uzun sürmemişti. <em>O,</em> Larry Underwood olduğunu öğrenince coşuvermişti. Gecenin ilerleyen zamanlarında eğlencenin tavan yaptığı bir vakit “Baby Can You Dig Your Man?”in bir kopyasını almak için dışarı çıkıp açık bir müzik market aramamışlar mıydı?</p>

    <p>Hafifçe inleyerek önceki günü; zararsız başlangıcından çılgınca finaline kadar hatırlamaya çalıştı.</p>

    <p>Yankee takımı şehirde değildi, bunu hatırlıyordu. Uyandığında annesi işe gitmiş, ama mutfak masasının üstünde bir Yankee fikstürü ve not bırakmıştı: “Larry. Gördüğün gibi Yankee’ler 1 Temmuz’a kadar şehirde olmayacak. 4 Temmuz’da üst üste iki maçları var. O gün için bir planın yoksa neden anneni maça götürmüyorsun? Bira ve sosisliler benden. Buzdolabında yumurta ve sosis var. İstersen ekmek kutusundan kurabiye de alabilirsin. Kendine dikkat et çocuk.” Altta tipik bir Alice Underwood dipnotu vardı: “Birlikte takıldığın çocukların çoğu artık yok, serserilerin olmamaları daha iyi zaten, ama sanırım Buddy Marx, Stricker Caddesi’ndeki matbaada çalışıyor.”</p>

    <p>Bu notu düşünmek bile Larry’nin yüzünü buruşturmaya yetmişti. İsminin başında “Sevgili” yoktu. İmzadan önce “Sevgiler” yoktu. Annesi yapmacık şeylerden hoşlanmazdı. Gerçek olanlar, buzdolabındaydı. Amerika’nın diğer ucuna yaptığı araba yolculuğunun yorgunluğunu attığı uykusu sırasında annesi alışverişe çıkıp, Larry’nin sevdiği her kahrolası şeyi almıştı. Hafızası o kadar iyiydi ki insanı korkutuyordu. Daisy marka konserve domuz eti. Bir kilo gerçek tereyağı –maaşıyla bunu nasıl alabilmişti? İki altılı paket kola. Şarküteriden sosisler. Alice’in tarifini oğluna bile söylemeyerek sır olarak sakladığı özel sosuna yatırılmış biftek. Buzlukta bir kilo Baskin-Robbins şeftalili dondurma. Sara Lee marka peynirli pasta. Üstünde çilekler olan türden.</p>

    <p>Ani bir dürtüyle hem mesanesini boşaltmak, hem de ilaç dolabına bakma niyetiyle banyoya gitmişti.</p>

    <p>Pepsodent marka yepyeni bir diş fırçası, çocukluğundaki tüm fırçalarını birbiri ardına asmış olduğu eski askıda duruyordu. Dolapta bir paket tek kullanımlık jilet, bir Barbasol tıraş kremi, hatta bir şişe Old Spice parfüm vardı. Belki çok şık değil, derdi annesi –Larry, onu neredeyse <em>duyabiliyordu</em>–, ama bu fiyata göre yeterince kokulu.</p>

    <p>Tüm bunlara bakarak bir süre durmuş, sonra yepyeni diş macununu alıp elinde tutmuştu. “Sevgili” yoktu “Sevgiler, annen” yoktu. Sadece yeni bir diş fırçası, diş macunu ve parfüm vardı. Gerçek sevgi bazen kör olduğu kadar dilsiz de, diye düşünmüştü. Sonra da bundan bir şarkı yazılıp yazılamayacağını merak ederek dişlerini fırçalamaya başlamıştı.</p>

    <p>Oral hijyen uzmanı üzerinde sadece pembe bir külotla içeri girdi. “Selam Larry,” dedi. Sandra Dee havasında, kısa boylu, güzel bir kadındı ve sarkma belirtisi göstermeyen göğüsleri diri bir şekilde Larry’ye bakıyordu. O eski espri neydi? Hah, kadının bir çift 38’liği ve gerçek bir tabancası vardı. Ha-ha, amma komik. Dört bin sekiz yüz kilometrelik yolu Sandra Dee tarafından diri diri yenmek için gelmişti.</p>

    <p>“Selam,” dedi ve kalktı. Çıplaktı, ama kıyafetleri yatağın ayakucundaydı. Giyinmeye koyuldu.</p>

    <p>“İstersen sana bir bornoz verebilirim. Kahvaltıda tütsülenmiş balık ve pastırma var.”</p>

    <p>Tütsülenmiş balık ve pastırma mı? Midesi kıpırdanmaya başlamıştı.</p>

    <p>“Yiyemem tatlım. Gitmem lazım. Görmem gereken biri var.”</p>

    <p>“Hey, beni böylece bırakıp gidemezsin...”</p>

    <p>“Gerçekten çok önemli.”</p>

    <p>“Ben de önemliyim!” Sesi iyice tizleşmişti. Larry’nin başını ağrıtıyordu. Nedense aklına Fred Çakmaktaş’ın çizgi ciğerlerini patlatırcasına <em>“WIIILMAAA!”</em> diye bağırışı geldi.</p>

    <p>“Bronx tarafın görünüyor hayatım,” dedi.</p>

    <p>“Bu da ne demek?” Ellerini kalçalarına koydu. Bir elindeki yağlı spatula çelikten bir çiçek gibi yumruğundan dışarı uzanıyordu. Göğüsleri çekici bir şekilde sarsıldı, ama artık Larry’nin ilgisini çekmiyorlardı. Pantolonunu giyip, düğmesini ilikledi. “Bronx’tansam ne olmuş? Bu beni zenci mi yapar? Bronx’la ne alıp veremediğin var? Irkçı falan mısın?”</p>

    <p>“Hiç... ve ırkçı da değilim,” diyerek yalınayak ona doğru yürüdü. “Bak, görmem gereken kişi annem. Şehre geleli daha iki gün oldu, ama dün gece onu aramadım bile... aradım mı yoksa?” diye umutla sordu.</p>

    <p>“Kimseyi aramadın,” dedi kadın asık suratla. “<em>Eminim</em> annene gidiyorsundur.”</p>

    <p>Larry tekrar yatağa döndü ve ayakkabılarını giydi. “Gerçekten onu göreceğim. Chemical Bankası’nda çalışıyor. Temizlik görevlisi. Şey, galiba artık kat sorumlusu oldu.”</p>

    <p>“Bahse girerim o şarkıyı söyleyen Larry Underwood da değilsindir.”</p>

    <p>“İstediğine inan. Gitmem gerek.”</p>

    <p>“Seni sahtekâr piç!” diye parladı kadın. “Pişirdiğim onca şeyi ne yapacağım şimdi ben?”</p>

    <p>“Pencereden at,” diye bir öneride bulundu Larry.</p>

    <p>Kadın öfkeyle çığlık atıp, spatulayı ona fırlattı. Başka herhangi bir gün olsa ıskalardı. Fiziğin temel kurallarından biri, kızgın bir oral hijyen uzmanınca fırlatılmış bir spatulanın doğru bir hat üzerinde ilerlemeyeceğiydi. Ancak bu, kuralı ispatlayan istisnaydı; spatula havada dönerek uçtu ve Larry’nin alnına geldi. Pek açılmamıştı. Ama spatulayı almak için eğildiğinde iki damla kanın yere düştüğünü gördü.</p>

    <p>Elinde spatulayla kadına iki adım yaklaştı. “Seni bununla dövsem yeridir!” diye bağırdı.</p>

    <p>“Tabii,” dedi kadın olduğu yerde büzülüp, ağlamaya başlayarak. “Neden olmasın? Büyük yıldız. Becerip kaç. Seni iyi biri sanmıştım. Değilmişsin.” Gözyaşları yanaklarından çenesine süzülüp, göğsüne damladı. Larry gözyaşlarının göğüs boyunca süzülüp ucunda duruşunu büyülenmişçesine izledi. Damla, büyüteç etkisi yapmıştı. Göğüs ucundaki gözenekleri ve bir koyu renk tüyü görebiliyordu. Yüce Tanrım, galiba aklımı kaçırıyorum, diye düşündü.</p>

    <p>“Gitmeliyim,” dedi. Beyaz ceketi yatağın ayakucundaydı. Alıp omzuna attı.</p>

    <p>“İyi biri değilsin!” diye bağırdı kadın, oturma odasına doğru yürüyen Larry’nin arkasından. “İyi biri olduğunu düşünmesem seninle gelmezdim!”</p>

    <p>Oturma odasını gören Larry inlemek istedi. Üzerinde emildiğini hayal meyal hatırladığı kanepede en az iki düzine “Baby Can You Dig Your Man?” vardı. Tozlu portatif müzik setinin üstünde de üç tane duruyordu. Karşı duvarda Ryan O’Neal ve Ali McGraw’un dev bir posteri asılıydı. Emilmek, asla üzgün olduğunuzu söylememektir, ha-ha. Tanrım, <em>gerçekten</em> deliriyorum.</p>

    <p>Kadın üzerinde sadece minicik külotuyla acınacak halde, hâlâ gözyaşları içinde kapıda duruyordu. Larry, kendini tıraş ederken kestiği, incikkemiğinin üzerindeki noktayı görebiliyordu.</p>

    <p>“Ara beni,” dedi kadın. “Kızgın değilim.”</p>

    <p>“Tabii,” diyebilir ve orada noktayı koyabilirdi. Ama bunun yerine çılgınca bir kahkaha kopardı ve, “Pastırmaların yanıyor,” dedi.</p>

    <p>Kadın bir çığlık atarak Larry’nin üzerine yürüdü, ama yerdeki yastığa takılarak düştü. Kollarından biri yarı dolu bir süt şişesine çarptı ve hemen onun yanındaki boş viski şişesinin sallanmasına sebep oldu. <em>Tanrım,</em> diye düşündü Larry. <em>Yoksa bu ikisini karıştırıp mı içtik?</em></p>

    <p>Hızla dışarı çıkarak merdivenlerden inmeye başladı. Son altı basamak kala kadının apartman boşluğundan bağırdığını duydu. <em>“İyi biri değilsin! İyi biri de...”</em></p>

    <p>Larry kapıyı ardından sertçe kapadı ve bahar ağaçlarıyla otomobil egzozu kokan puslu, nemli sıcaklık onu sarıverdi. Bayat sigara dumanı ve kızarmış pastırma kokusunun ardından tatlı bir parfüm gibi gelmişti. Artık izmaritine kadar yanıp tükenmiş olan sigara hâlâ ağzındaydı. İzmariti oluğa attı ve derin, taze bir nefes çekti. O çılgınlıktan uzaklaşmış olmak harikaydı. Artık normalliğin o muhteşem günlerine dönmüşken...</p>

    <p>Arkasında, yukarıda bir yerde bir pencere gürültüyle açıldı. Larry bir süre sonra olacakları tahmin edebiliyordu.</p>

    <p><em>“Umarım çürürsün!”</em> diye, haykırdı kadın yukarıdan. Tam bir Bronx karısı. <em>“Umarım metroda raylara düşüp geberirsin! Sen şarkıcı falan değilsin! Yatakta da berbatsın! Beceriksizin tekisin! Al bunu kıçına sok! Annene götürürsün pislik herif!”</em></p>

    <p>Süt şişesi ikinci kattan aşağı uçtu. Larry hemen eğildi. Şişe, yere düşerek parçalandı ve cam parçaları kaldırım üzerine saçıldı. Süt şişesinin ardından viski şişesi de döne döne aşağı uçtu. Neredeyse Larry’nin ayaklarının dibine düşmüştü. Doğrusu kadın iyi nişancıydı. Larry tek koluyla başını koruyarak koşmaya başladı. Bu çılgınlık asla sona ermeyecek gibiydi.</p>

    <p>Arkasından son kez uzun, çınlayan bir çığlık yükseldi, Bronx aksanında zafer tınıları vardı. <em>“KIÇIMI YE, ŞEREFSİZ HERİF!”</em> Larry köşeyi dönerek menzilden çıktı, öne eğildi ve gelip geçen arabaları izleyerek neredeyse histeriye yaklaşan, sarsıcı bir yoğunlukla kahkahalar atmaya başladı.</p>

    <p>“Şu meseleyi daha iyi halledemez miydin?” dedi yüksek sesle sorduğunu kesinlikle fark etmeden. “Of kardeş, daha iyisini yapabilirdin. Kötü bir sahneydi. Berbattı.” Yüksek sesle konuştuğunu fark edince bir kahkaha daha patlattı. Aniden başı döndü, midesi bulanmaya başladı ve gözlerini sıkıca yumdu. Mazoşizm Bölümü’nde bir anı devresi açıldı ve Wayne Stukey’in sesini işitti. <em>Senin içinde alüminyum folyo ısırmak gibi bir istek var.</em></p>

    <p>Kadına, üniversite kulübünün toplu seks gecesinin sabahında bir fahişenin göreceği muameleyi yapmıştı.</p>

    <p><em>İyi biri değilsin.</em></p>

    <p>Öyleyim. Öyleyim.</p>

    <p>Ama büyük partideki insanlara eğlencenin sona erdiğini söyleyip, onları polisi aramakla tehdit ettiğinde son derece ciddiydi. Değil miydi? Evet, ciddiydi. Doğru, pek çoğu yabancıydı, belki bir mayına bassalar umursardı, ama içlerinden dört beş kişiyi uzun zamandır tanıyordu. Ve Wayne Stukey, o ibne, büyük günde bir yargıç gibi kollarını göğsünde kavuşturmuş halde kapıda durmuştu.</p>

    <p>Sal Doria giderken, <em>şöhretin senin gibi adamlarda böyle bir etkisi olacağını bilseydim hâlâ barlarda iki kuruş için çalıyor olmanı dilerdim Larry,</em> demişti.</p>

    <p>Gözlerini kocaman açarak bir taksi aramaya başladı. Ah, evet. Öfkeli arkadaş konusu. Madem Sal o kadar iyi arkadaşıydı, neden orada onun parasıyla gamsızca gününü gün ediyordu? Aptalın tekiydim ve bir aptalın akıllanması kimsenin işine gelmez. İşin aslı buydu.</p>

    <p><em>İyi biri değilsin.</em></p>

    <p>“İyi biriyim,” dedi somurtarak. “Ayrıca onlara ne?”</p>

    <p>Larry yaklaşan taksiye el kaldırdı. Taksi şoförünün kaldırıma yanaşmakta tereddüt ettiğini görünce alnındaki kanı hatırladı. Adamın fikrini değiştirmesine fırsat vermeden arka kapıyı açıp bindi.</p>

    <p>“Manhattan’a,” dedi. “Chemical Bankası’na.”</p>

    <p>Taksi, trafiğe karıştı. “Alnın yaralanmış ahbap,” dedi şoför.</p>

    <p>“Kızın teki kafama spatula attı,” dedi Larry dalgınca.</p>

    <p>Taksi şoförü, ona tuhaf, sahte bir merhametle gülümsedikten sonra Larry’yi geceyi dışarıda geçirişini annesine nasıl açıklayacağına dair düşünceleriyle baş başa bırakarak sürmeye devam etti.</p>
  </div>
</body>
</html>
