<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">73. Bölüm</h2>

    <p>Stu’yu bıraktıkları yerin yirmi iki kilometre batısında kamp kurdular. Önlerine daha sonra bir başka sel çukuru çıkmıştı ama bu seferki o kadar derin değildi. Bu kadar az mesafe katetmiş olmalarının asıl sebebi, heveslerinin kırılmış olmasıydı. Tekrar eskiye dönüp dönmeyeceğini kestirmek güçtü. Ayakları ağırlaşmış gibiydi. Pek az konuşmuşlardı. Hiçbiri diğerinin yüzüne bakmak istemiyor, baktığı takdirde kendi suçluluk hissinin yansımasını orada görmekten korkuyordu.</p>

    <p>Akşam kamp kurdular ve çalı çırpıyla bir ateş yaktılar. Su vardı ama yiyecek yoktu. Glen kalan son tütününü piposuna doldurdu ve Stu’nun sigarasının olup olmadığını merak etti. Bu düşünce, içindeki tütün isteğini yok etli ve piposunu bir kayaya vurarak boşalttı. Borkum Riff’inden son kalanları dalgınca tekmeledi. Birkaç dakika sonra bir baykuş, karanlığın içinde bir yerde ötünce etrafına bakındı.</p>

    <p>“Kojak nerede?” diye sordu.</p>

    <p>“Tuhaf değil mi?” dedi Ralph. “Son birkaç saatte onu hiç görmedim galiba.”</p>

    <p>Glen ayağa kalktı. “Kojak!” diye bağırdı. “Hey Kojak! <em>Kojak!</em>” Sesi, ıssızlıkta yankılandı. Çağrısına karşılık veren bir havlama olmadı. Glen üzerine çöken yoğun hüzünle oturuverdi. Hafifçe iç geçirdi. Kojak neredeyse bütün kıta boyunca peşinden gelmişti. Şimdiyse yoktu. Bu gerçek, korkunç bir uğursuzluk habercisi gibiydi.</p>

    <p>“Acaba başına bir şey mi geldi?” diye sordu Ralph yumuşak bir sesle.</p>

    <p>“Belki Stu’nun yanında kalmıştır,” dedi Larry. Alçak, düşünceli bir tonda söylemişti bunu.</p>

    <p>Glen başını şaşkınca kaldırdı. “Belki,” dedi bu ihtimali düşünerek. “Belki öyle olmuştur.”</p>

    <p>Larry bir çakıltaşını bir elinden diğerine atıp tutuyordu. “Tanrı’nın belki onu beslemek için bir kuzgun göndereceğini söylemişti. Civarda kuzgun olduğunu pek sanmıyorum. Tanrı belki de onun yerine köpek göndermiştir.”</p>

    <p>Ateşten çatırtılar yükseldi ve etrafa kıvılcımlar saçıldı. Bir an karanlıkta parladıktan sonra söndüler.</p>

    <p class="paragraf">Stu yavaşça yaklaşan karanlık şekli fark edince en yakın kayanın dibine kadar süründü ve uyuşmuş parmaklarıyla irice bir taşı kavradı. Soğuk içine işlemişti. Larry haklıydı, bu soğuğa birkaç günden fazla dayanması mümkün değildi. Gerçi şimdi o kadar bile yaşayacağı şüpheli görünüyordu. Kojak gün batımına kadar yanında kalmış, sonra çevik hareketlerle yukarı tırmanarak çukurdan çıkmıştı. Stu, onu geri çağırmamıştı. Köpek muhtemelen Glen’in izini bulacak ve onlara katılacaktı. Belki yaklaşan günlerde onun da üzerine düşecek bir görev vardı. Ama şimdi Kojak’ın yanında biraz daha kalmış olmasını diliyordu. Haplar iyiydi güzeldi ama Kara Adam’ın kurtlarından biri tarafından parçalara ayrılmak istemiyordu.</p>

    <p>Taşı daha sıkı kavradı ve karanlık şekil, yirmi metre kadar ötesinde duraksadı. Sonra tekrar yürümeye başladı. Karanlıkta kapkara bir şekildi.</p>

    <p>“Gel bakalım,” dedi Stu. “Geleceğin varsa göreceğin de var.”</p>

    <p>Kara şekil kuyruğunu sallayarak yanına geldi. <em>“Kojak?”</em></p>

    <p>Oydu. Ve ağzında bir şey vardı. Ağzındakini Stu’nun ayaklarının dibine bıraktı, oturdu ve kuyruk sallayarak takdir edilmeyi bekledi.</p>

    <p><em>“Aferin sana,”</em> dedi Stu şaşkınca. <em>“İyi köpek!”</em></p>

    <p>Kojak, ona bir tavşan getirmişti.</p>

    <p>Stu cebinden bir çakı çıkarıp açtı ve tavşanın iç organlarını üç hızlı hareketle temizledi. Buharı tüten bağırsakları avuçlayıp Kojak’ın önüne attı. “Bunları ister misin?” Kojak verilenleri iştahla yedi. Stu, tavşanın derisini yüzdü. Ama çiğ çiğ yemek fikri midesini bulandırmıştı.</p>

    <p>“Odun?” dedi Kojak’a fazla ümitlenmeden. Çukurda sel sularının sürükleyip bıraktığı pek çok odun parçası ve dal vardı, ama hiçbiri uzanabileceği mesafede değildi.</p>

    <p>Kojak kuyruğunu salladı ama yerinden kıpırdamadı.</p>

    <p>“Getir? G...”</p>

    <p>Kojak gitmişti. Koşup çukurun batısına yöneldi ve ağzında büyük bir parça kuru dalla geri döndü. Dalı Stu’nun yanına bırakıp havladı. Kuyruğu hızla bir o yana bir bu yana sallanıyordu.</p>

    <p>“Aferin Kojak,” dedi Stu tekrar. “Vay canına! Getir Kojak!”</p>

    <p>Kojak neşeyle havlayarak yine koştu. Yirmi dakika sonra büyük bir ateş yakmaya yetecek kadarını getirip Stu’nun yanına bırakmıştı. Stu çıraları özenle ayıkladı. Kibritlerinin durumunu kontrol etti ve bir buçuk kutu olduğunu gördü. Ateşi dikkatle yakıp besledi. Kısa süre sonra alevler yeterince yükselmişti. Uyku tulumunun üstünde oturan Stu ateşe olabildiğince yaklaştı. Kojak ateşin diğer tarafına yatmış, başını patilerine dayamıştı.</p>

    <p>Stu ateş biraz olgunlaşınca tavşanı parçalara ayırıp pişirmeye başladı. Koku kısa süre sonra kuvvetlenip ağzını sulandırdı. Kojak yerinde doğrulup pişen tavşanı dikkatlice izlemeye başladı.</p>

    <p>“Yarısı senin, yarısı benim, anlaştık mı?”</p>

    <p>On beş dakika sonra eti ateşten indirdi ve parmaklarını yakmadan ikiye ayırmayı başardı. Tavşanın bazı yerleri yanmış, bazı yerleriyse çiğ kalmıştı ama bu haliyle bile Great Western Markets’in konservelerine bin basardı. Kojak’la birlikte iştahlıca yediler... ve tam bitirecekleri zaman uzaklardan insanın kanını donduran bir uluma yükseldi.</p>

    <p><em>“Tanrım!”</em> dedi Stu ağzı hâlâ et dolu bir halde.</p>

    <p>Kojak boynundaki tüyler kabararak ayağa fırlamıştı. Hırlamaya başladı. Ateşten birkaç adım uzaklaşarak tekrar hırladı. Uluyan her neyse artık susmuştu.</p>

    <p>Stu bir elinde taş, diğer elinde çakısıyla yattı. Yıldızlar gökteki tahtlarında soğukça parlıyordu. Düşünceleri Fran’e kayınca aynı hızla uzaklaştırdı. Karnı tok olsun olmasın Fran’i düşünmek ona çok fazla acı veriyordu. <em>Uyuyamayacağım,</em> diye düşündü. <em>Çok uzun bir süre uyuyacağımı sanmıyorum.</em></p>

    <p>Ama Glen’in verdiği hapların yardımıyla uyuyabildi. Alevler azalıp ateş kora döndüğünde Kojak yanına gelip yattı ve vücut ısısıyla Stu’yu soğuktan korudu. Ve diğerlerinden ayrılmasından sonraki ilk gece, onlar açken, Stu karnını böyle doyurdu. Diğerleri huzursuz rüyalar ve yaklaşan kıyamet hissi yüzünden bölük pörçük uyurken Stu deliksiz uyudu.</p>

    <p class="paragraf">Larry Underwood’un üç kişiden oluşan grubu ayın yirmi dördünde kırk sekiz kilometre yol katetti ve San Rafael Knob’un kuzeydoğusunda kamp kurdu. O gece sıcaklık eksiye düştü. Büyük bir ateş yakıp mümkün olduğunca yakınında uyumaya çalıştılar. Kojak geri dönmemişti.</p>

    <p>“Sence Stu şimdi ne yapıyordur?” diye sordu Ralph, Larry’ye.</p>

    <p>“Ölüyordur,” dedi Larry kısaca ama Ralph’in dürüst yüzündeki acıyı görür görmez söylediğine pişman oldu. Ayrıca verdiği cevap büyük ihtimalle doğruydu.</p>

    <p>Büyük günün ertesi gün olduğundan garip bir şekilde emin olarak yattı. Yolculuğun sebebi neyse ertesi gün öğreneceklerdi.</p>

    <p>O gece kâbuslar gördü. Tam uyanmadan önce gördüğü ve en net hatırladığı rüyada Shady Blues Connection adlı bir grupla turneye çıkmıştı. Madison Square Garden’da sahne alacaklardı ve bütün biletler satılmıştı. Gök gürültüsünü andıran alkışlar arasında sahneye çıktılar. Larry mikrofonun ayağını boyuna göre ayarlamak istedi ama kıpırdatamadı. Baş gitaristin mikrofonuna yöneldi ama o da yerinden oynamıyordu. Basçının mikrofonu da öyle. Kalabalıktan yuhalamalar ve ritmik alkışlar yükselmeye başladı. Byrds’ün 1966’da giydiklerine benzer yüksek yakalı rengârenk gömlekler giymiş olan Shady Blues Connection üyeleri sırıtarak sahneyi birer birer terk etti. Larry hâlâ bir mikrofondan diğerine gidip ayarlayabileceği bir tane bulmaya çalışıyordu. Ama hepsinin de boyu en az iki buçuk metreydi ve hiçbir şekilde ayarlanamıyorlardı. Paslanmaz çelikten kobralara benziyorlardı. Kalabalığın içinden biri “Baby Can You Dig Your Man” diye bağırmaya başladı. <em>Artık o şarkıyı söylemiyorum,</em> demeye çalıştı Larry. <em>Dünyanın sonu geldiğinde şarkı söylemeyi bıraktım.</em> Sesini onlara duyuramadı. Ve arka sıralardan başlayan tezahürat, giderek yükselip yoğunlaşarak bütün konser alanına yayıldı: <em>“Baby Can You Dig Your Man?! Baby Can You Dig Your Man?! BABY CAN YOU DIG YOUR MAN!”</em></p>

    <p>Uyandığında kulaklarında bu ses yankılanıyor, bütün gözeneklerinden ter fışkırıyordu.</p>

    <p>Glen’in ona bunun ne tür bir rüya olduğunu ve ne anlama geldiğini söylemesine gerek yoktu. Mikrofonlara ulaşamadıkları, mikrofonları ayarlayamadıkları rüyalar, müzisyenler için sahnede şarkı sözlerini unuttukları rüyalar kadar yaygındı. Larry bütün müzisyenlerin bu tür rüyaları büyük bir...</p>

    <p><em>Konserden önce gördüğünü bilirdi.</em></p>

    <p>Yetersizlik rüyasıydı. Derine işlemiş korkunun ifadesiydi: <em>Ya başaramazsam? Ya tüm çabalarıma rağmen yapamazsam?</em> Bütün sanatçıların –müzisyen, ressam, yazar veya şarkıcı– başlangıçtaki o inanç atlayışını yapamayacaklarına dair duyduğu korku.</p>

    <p><em>İnsanlara iyi davran Larry.</em></p>

    <p>Kimin sesiydi bu? Annesinin mi?</p>

    <p><em>Sen sadece almayı bilirsin Larry.</em></p>

    <p><em>Hayır anne, artık değiştim. Artık kimseye öyle davranmıyorum. Dünyanın sonu geldiğinden beri yapmıyorum. Gerçekten.</em></p>

    <p>Yatıp tekrar uykuya daldı. Uyumadan önceki son düşüncesi Stu’nun haklı olduğuydu: Kara Adam onları yakalayacaktı. <em>Yarın,</em> diye düşündü. <em>Yolculuğun sonuna varmak üzereyiz.</em></p>

    <p class="paragraf">Ama ayın yirmi beşinde karşılarına hiç kimse çıkmadı. Üç adam parlak mavi gökyüzünün altında yürüyüşlerine devam etmiş, pek çok kuş ve hayvana rastlamışlardı. Ama hiç insan görmemişlerdi.</p>

    <p>“Yabani hayatın geri dönüş hızı inanılmaz,” dedi Glen. “Hızlı bir süreç olacağını biliyordum ve çetin kış şartları elbette bu süreci baltalayacak ama yine de inanılmaz. İlk süpergrip ölümlerinin üzerinden sadece yüz gün geçti.”</p>

    <p>“Evet ama köpekler ve atlar yok,” dedi Ralph. “Bu bana hiç doğru gelmiyor, ya size? Neredeyse bütün insanları öldürecek bir virüs ürettiler ama yine de onlara yetmedi. En sevdikleri iki hayvanı da dünya üzerinden sildiler. Hem insanı, hem de en iyi dostunu öldürdüler.”</p>

    <p>“Ve geride kedileri bıraktılar,” dedi Larry kasvetli bir ifadeyle.</p>

    <p>Ralph birden neşelendi. “Ama Kojak var...”</p>

    <p>“Vardı.”</p>

    <p>Ve bu, sohbetin sonu oldu. Tüfekli yüzlerce adamı rahatlıkla saklayabilecek tepeler adeta üzerlerine geliyordu. Larry büyük günün gelip çattığına dair inancını kaybetmişti. Ne zaman bir tepeyi aşsalar, yolun kapatılmış olduğunu görmeyi bekliyordu. Ve her görmeyişinde, aklını pusuya düşürülmeleri ihtimali geliyordu.</p>

    <p>Atlardan bahsettiler. Sonra köpeklerden ve yaban öküzlerinden de. Ralph yaban öküzlerinin geri geldiklerini söyledi. Nick ve Tom onları görmüştü. Sürülerin düzlükleri karartacağı günler çok uzakta değildi, hatta buna belki muhtemelen kısa olacak kalan yaşamlarında bile tanık olabilirlerdi.</p>

    <p>Larry bunun mümkün olduğunu biliyordu. Ama on dakikalık ömürleri kalmış da olabilirdi, bunun da farkındaydı.</p>

    <p>Hava neredeyse kararmıştı. Kamp kuracak bir yer bulmaları gerekiyordu. Son tepenin zirvesine vardılar ve Larry, <em>şimdi onları göreceğiz,</em> diye düşündü.</p>

    <p>Ama kimse yoktu.</p>

    <p>Üzerinde LAS VEGAS 410 yazan yeşil bir tabelanın yanında kamp kurdular. O gün nispeten daha iyi yemişlerdi: mısır cipsi, soda ve eşit olarak paylaştıkları iki Slim Jim.</p>

    <p><em>Yarın,</em> diye düşündü Larry yine ve uyudu. O gece rüyasında Barry Greig ve Tattered Remnants ile Madison Square Garden’da konser verdiklerini gördü. Bu onlar için büyük bir fırsattı, çok meşhur bir gruptan önce sahne alacaklardı. Grubun ismi bir şehir ismiydi; Boston ya da belki Chicago. Ve bütün mikrofonların boyu yine iki buçuk metreydi. Birinden diğerine telaşla seğirtip ayarlamaya çalışırken kalabalıktan yine ritmik alkışlar ve “Baby Can You Dig Your Man?” sesleri yükselmeye başladı.</p>

    <p>Sahneden aşağı, ilk seyirci sırasına bakınca başından aşağı kaynar sular dökülmüş gibi oldu. Charles Manson oradaydı. Alnındaki x iyileşip beyaz, şekilsiz bir iz oluşturmuştu. Alkışlayıp tezahürat yapıyordu. Richard Speck de oradaydı. Dudaklarının arasında filtresiz bir sigara vardı ve alaycı gözlerle ona bakıyordu. İkisinin arasında Kara Adam vardı. John Wayne Gacy hemen arkalarındaydı. Flagg tezahüratlara önderlik ediyordu.</p>

    <p><em>Yarın,</em> diye düşündü Madison Square Garden’ın parlak spot ışıkları altında bir mikrofondan diğerine koşan Larry yine. <em>Seni yarın göreceğim.</em></p>

    <p class="paragraf">Ama onu ne ertesi gün ne de sonraki gün gördü. 27 Eylül akşamı Freemont Junction kasabasında kamp kurdular. Burada yiyecek boldu.</p>

    <p>“Her günün son gün olacağını düşünüyorum,” dedi Larry o akşam Glen’e. “Ama bir türlü sonu gelmiyor. Giderek kötüleşiyor.”</p>

    <p>Glen başını salladı. “Ben de aynı şeyleri hissediyorum. Kara Adam sadece bir hayal olsa ne komik olurdu, değil mi? Birleşik bilincimizde yarattığımız bir hayalden ibaret olsa.”</p>

    <p>Larry ona şaşkınca düşünerek bir an baktı. Sonra başını yavaşça iki yana salladı. “Hayır. Sadece bir hayal olduğunu sanmıyorum.”</p>

    <p>Glen gülümsedi. “Ben de öyle delikanlı. Ben de öyle.”</p>

    <p>Ertesi gün onlarla karşılaştılar.</p>

    <p class="paragraf">Sabah saat onu biraz geçe bir tepeyi aştılar ve yedi kilometre kadar ileride iki arabanın burun buruna park edilerek yolun kapatıldığını gördüler. Tam Larry’nin beklediği gibi bir görüntüydü.</p>

    <p>“Kaza mı?” diye sordu Ralph.</p>

    <p>Ralph elini gözlerine siper etti. “Sanmıyorum. Özellikle öyle duruyor gibiler.”</p>

    <p>“<em>Onun</em> adamları,” dedi Larry.</p>

    <p>“Evet, bence de,” dedi Ralph. “Şimdi ne yapacağız Larry?”</p>

    <p>Larry cebinden mendilini çıkarıp yüzünü sildi. Ya yaz mevsimi bir günlüğüne geri dönmüştü ya da çöl sıcağını hissetmeye başlamışlardı. Sıcaklık otuz dereceye yakındı.</p>

    <p><em>Ama kuru sıcak,</em> diye düşündü sakince. <em>Az terliyorum. Çok az.</em> Mendili tekrar cebine soktu. Beklenen gün gelip çatmıştı ve kendini iyi hissediyordu. İçinde yine bunun bir konser, bir gösteri olduğuna dair o tuhaf his vardı.</p>

    <p>“Gidip Tanrı’nın bizi gerçekten kollayıp kollamadığını göreceğiz. Değil mi Glen?”</p>

    <p>“Patron sensin.”</p>

    <p>Tekrar yürümeye başladılar. Yarım saat sonra, burun buruna park edilmiş arabaların Utah Eyalet Devriyesi araçları olduğunu görebilecek kadar yaklaşmışlardı. Silahlı adamlar onları bekliyordu.</p>

    <p>“Bizi vuracaklar mı?” diye sordu Ralph önemsemez bir havada.</p>

    <p>“Bilmiyorum,” dedi Larry.</p>

    <p>“Tüfeklerden bazıları dürbünlü, güneşin lenslerden yansıdığını görebiliyorum. Bizi vurmaya niyetleri varsa menzillerine girmemiz an meselesi.”</p>

    <p>Yürümeye devam ettiler. Arabaların başındaki adamlar iki gruba ayrıldı. Beş kişi önde, silahları yaklaşan üç adama doğrultulmuş halde duruyordu. Üç adamsa arabaların gerisine çömelmişti.</p>

    <p>“Sekiz kişiler mi Larry?” diye sordu Glen.</p>

    <p>“Evet, sekiz adam görüyorum. Sen nasılsın bu arada?”</p>

    <p>“İyiyim,” dedi Glen.</p>

    <p>“Ya sen Ralph?”</p>

    <p>“Vakti geldiğinde ne yapacağımızı bilelim yeter,” dedi Ralph. “Tek istediğim bu.”</p>

    <p>Larry, Ralph’in elini tuttu ve bir an sıkıp bıraktı. Sonra Glen’e de aynısını yaptı.</p>

    <p>Artık arabalardan bir kilometre kadar uzaktaydılar. “Bizi vurmayacakları anlaşıldı,” dedi Ralph. “Vuracak olsalar çoktan yaparlardı.”</p>

    <p>Artık adamların yüzlerini seçebiliyorlardı. Larry onlara ilgiyle baktı. Adamlardan birinin gür bir sakalı vardı. Bir diğeri henüz genç olmasına rağmen saçlarının çoğu dökülmüştü, <em>saçlarının daha öğrenciyken dökülmeye başlaması moralini çok bozmuştur,</em> diye düşündü Larry. Bir diğerinin üstünde sapsarı bir tişört vardı. Tişörtün üstündeki sırıtan deve resminin altında eski tarz harflerle SÜPERHÖRGÜÇ yazıyordu. Adamlardan bir diğeri muhasebeci kılıklıydı. Elindeki 357 Magnum’la oynayıp duruyor ve Larry’nin hissettiğinden üç kat daha gergin görünüyordu. Sakinleşmezse yanlışlıkla ayağına ateş ediverecek gibiydi.</p>

    <p>“Bizimkilerden pek de farklı görünmüyorlar,” dedi Ralph.</p>

    <p>“Tabii ki farklılar,” dedi Glen. “Hepsi silahlı.”</p>

    <p>Yolu tıkayan polis araçlarının beş altı metre yakınına kadar geldiler. Larry durunca diğerleri de durdu. Flagg’in adamları ve Larry’nin grubu birbirine bakarken bir ölüm sessizliği oldu. Sonra Larry sakince sordu. “Nasılsın?”</p>

    <p>Muhasebeci kılıklı ufak tefek adam bir adım öne çıktı. Hâlâ Magnum’la oynuyordu. “Siz Glendon Bateman, Lawson Underwood, Stuart Redman ve Ralph Brentner mısınız?”</p>

    <p>“Sayı saymayı bilmiyor musun şapşal?” dedi Ralph.</p>

    <p>Biri kıkırdadı. Ufak tefek adam kıpkırmızı oldu. “Kim eksik?”</p>

    <p>“Yolculuk sırasında Stu’nun başına bir kaza geldi,” dedi Larry. “Ve tabancayla o şekilde oynamaya devam edersen senin başına da bir kaza geleceğine inanıyorum.”</p>

    <p>Diğer adamlar gülüştü. Muhasebeci kılıklı adam, tabancasını gri pantolonunun beline soktu ve görünümü bir kat daha komikleşti. Walter Mitty’nin hayal ürünü bir gangster gibiydi.</p>

    <p>“İsmim Paul Burlson,” dedi. “Ve bana verilen yetkiyle sizi tutukluyor ve benimle gelmenizi emrediyorum.”</p>

    <p>“Kimin adına?” diye sordu Glen hemen.</p>

    <p>Burlson, ona küçümsercesine baktı... ama hor görmeye başka bir şey karışmıştı. “Kimin adına konuştuğumu biliyorsun.”</p>

    <p>“Söyle o halde.”</p>

    <p>Ama Burlson susuyordu.</p>

    <p>“Korkuyor musun?” diye sordu Glen. Diğer adamlara baktı. “Ondan <em>ismini</em> bile söyleyemeyecek kadar çok mu korkuyorsunuz? Pekâlâ, sizin yerinize ben söyleyeyim. İsmi Randall Flagg. Aynı zamanda Kara Adam, Yürüyen Adam, Uzun Adam olarak da bilinir. Bu isimlerden birini kullandığınız olmadı mı hiç?” Sesi öfkeden yükselmişti. Adamlardan bazıları huzursuzca birbirine baktı ve Burlson bir adım geriledi. “Ona Beelşebap diyebilirsiniz, çünkü bir ismi de bu. Ona Nyarlahotep, Ahaz ve Aslarot da diyebilirsiniz. Rayelah ve Seti ve Anabis de. O cehennemden çıkma bir kâfir ve hepiniz kıçını öpmek için sıraya girmişsiniz.” Sesi tekrar sohbet tonuna döndü ve yüzünde şaşırtan bir tebessüm belirdi. “Bunu belirtelim demiştik.”</p>

    <p>“Yakalayın,” dedi Burlson. “Yakalayın ve kaçmaya çalışanı vurun.”</p>

    <p>Tuhaf bir an boyunca kimse kıpırdamadı ve Larry, <em>yapmayacaklar, çünkü bizim onlardan korktuğumuz gibi onlar da bizden korkuyor,</em> diye düşündü. <em>Hatta silahlı olmalarına rağmen bizden daha çok korkuyorlar...</em></p>

    <p>Burlson’a döndü. “Kimi kandırmaya çalışıyorsun bok herif? Gitmek <em>isteyen</em> biziz zaten. Onun için geldik.”</p>

    <p>Adamlar bu sözler üzerine emri veren Larry’ymişçesine harekete geçti. Ralph ile ikisi araçlardan birinin arka koltuğuna itiş kakış bindirildi. Glen de diğer araca bindirilmişti. Ön koltuklarla aralarında çelikten bir ızgara vardı. Kapı içlerinde tutamak yoktu.</p>

    <p><em>Tutuklandık,</em> diye düşündü Larry ve bu düşüncenin onu eğlendirdiğini fark etti.</p>

    <p>Dört adam ön tarafa sığıştı. Devriye aracı geriledi, döndü ve batıya yöneldi. Ralph içini çekti.</p>

    <p>“Korkuyor musun?” diye sordu Larry alçak sesle.</p>

    <p>“Bir bilsem. Yürümek zorunda olmamak o kadar iyi geldi ki korkup korkmadığımı bile anlayamıyorum.”</p>

    <p>Öndeki adamlardan biri konuştu. “Lideriniz şu geveze ihtiyar mı?”</p>

    <p>“Hayır, benim.”</p>

    <p>“Adın ne?”</p>

    <p>“Larry Underwood. Bu da Ralph Brentner. Diğer arabadaki adam Glen Bateman.” Başını çevirip arka camdan diğer araca baktı.</p>

    <p>“Dördüncüye ne oldu?”</p>

    <p>“Bacağını kırdığı için onu bırakmak zorunda kaldık.”</p>

    <p>“Pekâlâ. Ben Barry Dorgan. Vegas emniyetinden.”</p>

    <p>Larry, <em>tanıştığımıza memnun oldum,</em> diyecekti ki son anda dudaklarını ısırarak sustu ve kendi kendine gülümsedi. “Vegas’a ne kadar yolumuz var?”</p>

    <p>“Yollardaki araçlar yüzünden basıp gidemiyoruz. Şehir merkezinden başlayarak temizlemeye başladık ama yavaş gidiyor. Beş saat sonra falan orada oluruz.”</p>

    <p>“Vay be,” dedi Ralph başını iki yana sallayarak. “Üç haftadır yoldayız ama beş saatte gidivereceğiz.”</p>

    <p>Dorgan sıkıştığı yerden güçlükle dönerek onlara baktı. “Neden yürüdüğünüzü anlamadım. Aslında neden geldiğinize de akıl sır erdirebilmiş değilim. Sonunun böyle olacağını tahmin ediyor olmanız gerekirdi.”</p>

    <p>“Gönderildik,” dedi Larry. “Galiba Flagg’i öldürmek için.”</p>

    <p>“Hiç şansınız yok kardeş. Arkadaşlarınla doğruca Las Vegas Hapishanesi’ne gideceksin. Sizin için özel şeyler düşünüyor. Geleceğinizi biliyordu.” Duraksadı. “Dua edin de sizinle işi çabuk bitsin. Ama şahsen öyle olacağını hiç sanmıyorum. Son günlerde keyfi pek yerinde değildi.”</p>

    <p>“Neden değil?” diye sordu Larry.</p>

    <p>Ama Dorgan yeterince –hatta biraz fazla– konuştuğunu düşünmüş olacak ki sustu. Cevap vermeden önüne döndü. Larry ve Ralph akıp giden çölü sessizce izledi. Sürat sadece üç haftada çok büyük bir değişiklik olup çıkmıştı.</p>

    <p class="paragraf">Vegas’a varmaları altı saat sürdü. Çölün ortasında bir mücevher gibi parlıyordu. Caddelerde pek çok insan vardı; mesai sona ermişti ve bahçelerde, banklarda ve otobüs duraklarında akşam serinliğinin tadını çıkarıyorlardı. Başlarını çevirip geçmekte olan devriye araçlarına şöyle bir baktıktan sonra tekrar her ne yapıyorlarsa ona döndüler.</p>

    <p>Larry düşünceli bir ifadeyle etrafı izliyordu. Elektrik vardı, caddeler temizlenmişti ve yağmacılık sona ermişti. “Glen haklıymış,” dedi. “Burada düzen kurulmuş bile. Ama acaba bu yönetim şekli doğru mu? Hepiniz sinirleriniz bozulmuş gibi görünüyorsunuz Dorgan.”</p>

    <p>Dorgan karşılık vermedi.</p>

    <p>Hapishane binasına vardılar ve arkaya dolaştılar. İki devriye aracı beton zeminli otoparkta durdu. Larry tutulmuş kaslarının acısıyla yüzünü buruşturarak indiğinde Dorgan’ın elinde kelepçeler olduğunu gördü.</p>

    <p>“Daha neler,” dedi. “Ciddi misin?”</p>

    <p>“Kusura bakmayın. Onun emirleri.”</p>

    <p>“Hayatımda hiç kelepçelenmedim,” dedi Ralph. “Evlenmeden önce arkadaşlarla içip dağıttığımız için birkaç kez nezarete alındığımız oldu ama hiç kelepçelenmedim.” Ralph yavaşça konuşuyordu. Oklahoma aksam iyice belirginleşmişti. Larry, arkadaşının son derece öfkeli olduğunu fark etti.</p>

    <p>“Emirlere uymak zorundayım,” dedi Dorgan. “Durumu olduğundan zor hale getirmeyin.”</p>

    <p>“Emirmiş,” dedi Ralph burnundan soluyarak. “Sana emirleri kimin verdiğini biliyorum. Emir aldığın kişi, arkadaşım Nick’i öldürdü. O cehennem köpeğinin yanında ne işin var? Fena birine benzemiyorsun halbuki.”</p>

    <p>“Bu benim işim,” dedi Dorgan. “Ve işimi yapıyorum. Bu kadar. Bileklerinizi uzatın yoksa uzattırırım.”</p>

    <p>Larry ellerini uzattı ve Dorgan kelepçeyi taktı. “Ne iş yapıyordun?” diye merakla sordu Larry. “Önceden?”</p>

    <p>“Santa Monica Polis Teşkilatı’ndaydım. Dedektiftim.”</p>

    <p>“Ve şimdi de <em>onun</em> emrindesin. Bu... kusura bakma ama çok komik.”</p>

    <p>Glen Bateman itile kakıla yanlarına geldi.</p>

    <p>“Neden adamı itiyorsunuz?” diye sinirli bir şekilde sordu Dorgan.</p>

    <p>“Altı saat boyunca bu herifin zırvalarını dinlemek zorunda kalsaydın sen de iterdin,” dedi adamlardan biri.</p>

    <p>“Neler dinlediğiniz umurumda değil, ellerinizi adamın üstünden çekin.” Dorgan, Larry’ye baktı. “Onun yanında oluşum neden komik olsun? Kaptan Trips vurduğunda on yıllık polistim. Sizin gibiler baştayken neler oldu gördük.”</p>

    <p>“Genç adam,” dedi Glen sakince. “Birkaç dövülmüş bebek ve uyuşturucu tacizcileriyle yaşadığın tecrübeler bir canavarın emrine girmeni haklı çıkarmaz.”</p>

    <p>“Götürün onları,” dedi Dorgan ifadesizce. “Ayrı bölümlerde ayrı hücrelere yerleştirin.”</p>

    <p>“Bence bu tercihle yaşayamayacaksın genç adam,” dedi Glen. “İçinde yeterince Nazi ruhu yok.”</p>

    <p>Bu kez Glen’i iten bizzat Dorgan oldu.</p>

    <p class="paragraf">Larry diğer ikisinden ayrılıp, üzerlerinde TÜKÜRMEK YASAK, DUŞA VE BİTLERDEN ARINMAYA GİDER ve BURADA MİSAFİR DEĞİLSİNİZ yazan levhalarla süslü boş bir koridordan geçirildi.</p>

    <p>“Bir duşa hayır demezdim,” dedi.</p>

    <p>“Bakalım,” dedi Dorgan. “Belki.”</p>

    <p>“Neye bakacaksın?”</p>

    <p>“Ne kadar işbirliği yapacağına.”</p>

    <p>Dorgan koridorun sonundaki hücrenin kapısını açtı ve Larry’yi içeri soktu.</p>

    <p>“Ya bilezikler?” diye sordu Larry ellerini uzatarak.</p>

    <p>“Tabii.” Dorgan kelepçeleri çıkardı. “Daha iyi mi?”</p>

    <p>“Hem de nasıl.”</p>

    <p>“Hâlâ duş almak istiyor musun?”</p>

    <p>“Kesinlikle.” Aslında Larry yalnız kalmamayı daha çok istiyordu. Yankılanarak uzaklaşan ayak seslerini dinlerken korkunun sinsice geri geleceğini biliyordu.</p>

    <p>Dorgan küçük bir defter çıkardı. “Kaç kişisiniz? Özgür Bölge’de?”</p>

    <p>“Altı bin,” dedi Larry. “Her perşembe gecesi tombala oynuyoruz. Büyük ödül, yirmi kiloluk hindi.”</p>

    <p>“Duş almayı istiyor musun istemiyor musun?”</p>

    <p>“İstiyorum.” Ama artık ona bu fırsatı vereceklerini sanmıyordu.</p>

    <p>“Özgür Bölge’de kaç kişi var?”</p>

    <p>“Yirmi beş bin. Ama dört bini on iki yaşın altında ve arabalı sinemaya bedava giriyorlar. Ekonomik açıdan düşünülünce kötü elbette.”</p>

    <p>Dorgan defterini kapatıp ona baktı.</p>

    <p>“Konuşamam ahbap,” dedi Larry. “Kendini yerime bir koy.”</p>

    <p>Dorgan başını iki yana salladı. “O dediğini yapamam, çünkü senin gibi aklımı peynir ekmekle yemedim. Neden <em>buradasınız?</em> Size ne gibi bir faydası olacak sanıyorsunuz? Herif yarın, en geç öbür gün sizi öldürecek. Ve konuşmanızı isterse emin ol bülbül gibi ötersiniz. Aynı anda hem step dansı yapıp hem çavuşu tokatlamanızı isterse onu da yaparsınız. Hepiniz çıldırmışsınız.”</p>

    <p>“Buraya gelmemizi yaşlı kadın söyledi. Abagail Ana. Onu rüyanda görmüşsündür muhtemelen?”</p>

    <p>Dorgan başını iki yana salladı ama gözlerini Larry’ninkilerden kaçırmaya başlamıştı. “Kimden bahsettiğine dair hiçbir fikrim yok.”</p>

    <p>“O halde bırakalım öyle kalsın.”</p>

    <p>“Konuşmamakta kararlı mısın? Duş almanı sağlayabilirim!”</p>

    <p>Larry bir kahkaha attı. “O kadar ucuza ötmem. Aramıza kendi casusunuzu gönderin öğrensin. Abagail Ana’nın adı zikredildiğinde sansar gibi görünmeyen birini bulabilirseniz elbette.”</p>

    <p>“Keyfin bilir,” dedi Dorgan. Koridorun başına doğru yürüdü. En uçtaki çelik parmaklıklı kapı, ardından gürültüyle kapandı.</p>

    <p>Larry etrafına baktı. Ralph gibi o da daha önce birkaç kez nezarete alınmıştı, bir keresinde içkiliyken bir kavgaya karışmış, bir diğer seferindeyse üzerinde üç yüz gram esrarla yakalanmıştı. Başında kavak yellerinin estiği yaşlardı.</p>

    <p>“Eh, Ritz sayılmaz,” diye mırıldandı.</p>

    <p>İnce döşek küflenmiş gibi görünüyordu. Larry geçen haziran veya temmuzda bu döşekte birinin ölüp ölmediğini biraz da korkuyla düşündü. Sifon çalışıyordu ama ilk çekişinde akan suyun rengi kahverengiydi. Çok uzun süre kullanılmadığının en büyük göstergesiydi. Biri geride karton kapaklı bir kovboy romanı bırakmıştı. Larry kitabı aldı, sonra tekrar bıraktı. Yatağa oturup sessizliği dinledi. Yalnız kalmaktan oldum olası nefret ederdi, ama bir anlamda hep yalnız olmuştu... Özgür Bölge’ye gelene kadar. Ve içinde bulunduğu şu an, zannettiği kadar kötü değildi. İyi değildi elbette ama başa çıkabilirdi.</p>

    <p><em>Yarın, en geç öbür gün sizi öldürecek.</em></p>

    <p>Ama Larry buna inanmıyordu. O şekilde olmayacaktı.</p>

    <p>“Kötülükten korkum yok,” dedi sessizce. Kulağa hoş geliyordu bu sözler. Tekrar söyledi.</p>

    <p>Uzandı ve kıyamet kopmadan önce ayrıldığı yer olan Batı Yakası’na ne kadar yaklaşmış olduğunu düşündü. Dönüş yolculuğu hayal bile edilemeyecek kadar garip ve uzun olmuştu. Ve hâlâ bitmemişti.</p>

    <p>“Kötülükten korkum yok,” diye tekrarladı. Sakin bir yüzle, rüyasız, huzurlu bir uykuya daldı.</p>

    <p class="paragraf">Randall Flagg ve Lloyd Henreid ertesi gün saat onda, yoldaki devriye araçlarını görmelerinden yirmi dört saat sonra Glen Bateman’ı görmeye geldi.</p>

    <p>Hücresinin zemininde bağdaş kurmuş oturuyordu. Yatak niyetine koydukları bankın altında bir kömür parçası bulmuş ve duvardaki ayrıntılı cinsel organ resimleri, isimler, telefon numaraları ve müstehcen küçük şiirler arasına kendi eserini yazma işini henüz bitirmişti: <em>Ben çömlekçi değilim, çömlekçinin çarkı da değilim, ben kilim; elde edilen şeklin kıymeti, çarka ve ustanın maharetine olduğu kadar kilin öz değerine de bağlı değil midir?</em> Hücrenin sıcaklığı aniden on derece birden düştüğü sırada Glen bu atasözüne –yoksa aforizma mıydı?– takdirle bakıyordu. Koridorun sonundaki kapı gürültüyle açıldı. Glen’in ağzı bir anda kupkuru oldu ve parmaklarının arasındaki kömür parçası kırıldı.</p>

    <p>Kovboy çizmelerinin topuk sesi koridordan yaklaşmaya başladı.</p>

    <p>Daha önemsiz ve hafif ayak sesleri yetişmeye çalışarak onu takip ediyordu.</p>

    <p><em>İşte geliyor. Onunla yüz yüze görüşeceğim.</em></p>

    <p>Mafsal iltihabı aniden kötüleşti. Hatta korkunç bir hal aldı. Kemiklerinin içi sanki tamamen boşalıp camlaşmıştı. Yine de topuk sesleri hücresinin önünde kesildiğinde yüzünde ilgili ve beklenti yüklü bir gülümsemeyle o tarafa döndü.</p>

    <p>“İşte nihayet buradasın,” dedi Glen. “Ve öcüye de benzemiyorsun.”</p>

    <p>Parmaklıkların diğer tarafında iki adam vardı. Flagg, Glen’e göre sağ taraftaydı. Üzerinde kot pantolon ve loş ışıkta yumuşak bir pırıltı saçan ipek bir gömlek vardı. Glen’e sırıtıyordu. Arkasında, asık suratlı daha kısa boylu bir adam vardı. Çenesini yukarı kaldırmıştı ve gözleri yüzüne fazla büyük görünüyordu. Cildi, çöl havasının merhamet göstermeyeceği türdendi; yanmış, soyulmuş ve tekrar yanmıştı. Boynundaki zincirin ucunda kırmızı lekeli, siyah bir taş vardı. Yağlı, reçineli gibi görünüyordu.</p>

    <p>“Seni sağ kolumla tanıştırayım,” dedi Flagg gülerek. “Lloyd Henreid, Glen Bateman ile tanış. Kendisi sosyolog. Özgür Bölge Kalıcı Kurul üyesi ve Nick Andros’un ölümünden sonra Özgür Bölge beyin takımının kalan tek üyesi.”</p>

    <p>“Memnun oldum,” diye mırıldandı Lloyd.</p>

    <p>“Eklemlerin nasıl Glen?” diye sordu Flagg acır gibi bir sesle. Ama gözlerinde gizli bir sırrı bildiğine ve çok eğlenmekte olduğuna dair bir pırıltı vardı.</p>

    <p>Glen, Flagg’e gülümseyerek parmaklarını hızla kapatıp açtı. Tebessümünü muhafaza etmek için gösterdiği çabayı kimse tahmin edemezdi.</p>

    <p><em>Kilin öz değeri!</em></p>

    <p>“İyi,” dedi. “İçeride uyumak çok iyi geldi, teşekkürler.”</p>

    <p>Flagg’in tebessümü biraz soldu. Glen yüzünde bir anlık öfke ve şaşkınlık yakaladı. Yoksa korku da mı vardı?</p>

    <p>“Seni serbest bırakmaya karar verdim,” dedi aniden. Göz kamaştıran kurnaz tebessümü geri dönmüştü. Lloyd şaşkınca yutkununca Flagg, ona döndü. “Öyle değil mi Lloyd?”</p>

    <p>“Şey... evet,” dedi Lloyd. “Öyle.”</p>

    <p>“Eh, iyi o zaman,” dedi Glen sakince. Eklemlerindeki ağrı daha da şiddetlendi. Buz etkisi yaratarak uyuşturuyor, ateş etkisi yaratarak şişiriyordu.</p>

    <p>“Sana küçük bir motosiklet verilecek, istersen geri dönebilirsin.”</p>

    <p>“Arkadaşlarım olmadan gitmem.”</p>

    <p>“Elbette. Bunun için tek yapman gereken rica etmek. Diz çök ve rica et.”</p>

    <p>Glen neşeyle bir kahkaha attı. Başını geriye atıp uzun uzun güldü. Gülerken eklemlerindeki ağrılar azaldı. Kendini daha iyi, daha güçlü hissetti ve kontrolünü geri kazandı.</p>

    <p>“Âlem adamsın,” dedi. “Bak sana ne diyeceğim. Gidip büyük bir kum tepesi bul, yanına bir de çekiç al ve bütün o kumları kıçına tık!”</p>

    <p>Flagg’in yüzü karardı. Gülümsemesi yok oldu. Daha önce Lloyd’un boynundaki taş kadar siyah olan gözleri şimdi sapsarı parlıyordu sanki. Eli kapının kilit mekanizmasına uzandı ve kavradı. Bir cızırtı duyuldu. Parmaklarından alevler fışkırdı ve havaya sıcak bir koku yayıldı. Kapkara olmuş, üstünden duman tüten kilit yere düştü. Lloyd Henreid hafifçe bağırdı. Kara Adam parmaklıkları kavradı ve kapıyı itti.</p>

    <p>“Gülmeyi kes.”</p>

    <p>Glen daha da şiddetli gülmeye başladı.</p>

    <p><em>“Bana gülmeyi kes!”</em></p>

    <p>“Bir <em>hiçmişsin!</em>” dedi Glen gülmekten gözlerinden yaşlar gelerek. “Ah, kusuruma bakma... ama biz seni... seni gözümüzde öyle <em>büyütmüşüz</em> ki... senin hiçliğine olduğu kadar kendi aptallığımıza da gülüyorum.”</p>

    <p>“Vur onu Lloyd.” Flagg diğer adama döndü. Yüzünde korkunç bir ifade vardı. Elleri yırtıcı bir hayvanın pençelerine benziyordu.</p>

    <p>“Ah, ölmemi istiyorsan beni kendin öldür,” dedi Glen. “Yapabilecek gücün vardır mutlaka. Bana parmağının ucuyla dokunuver ve kalbimi durdur. Ters haç işareti yap ve beynimde bir damarı patlat. Tavandaki lambadan üstüme bir yıldırım indir ve beni ikiye ayır. Of... Tanrım... amma güldüm!”</p>

    <p>Glen kendini hücredeki dar yatağın üstüne attı ve kahkahalarla gülmeye devam etti.</p>

    <p><em>“Vur onu!”</em> diye kükredi Kara Adam Lloyd’a.</p>

    <p>Yüzü solmuş, elleri korkuyla titremekte olan Lloyd tabancasını belinden beceriksizce çekti, düşürecek gibi oldu, sonra Glen’e doğrultmaya çalıştı. Tabancayı iki eliyle birden tutması gerekmişti.</p>

    <p>Glen gülümseyerek Lloyd’a baktı. Gören de Woodsville, New Hampshire’da, fakültedeki öğretim üyelerinin katıldığı bir kokteylde bir fıkraya neşeyle güldükten sonra ciddileşerek sohbete kaldığı yerden devam etmeye niyetleniyor sanırdı.</p>

    <p>“İlla ki birini vuracaksanız, onu vurun Bay Henreid.”</p>

    <p>“Yap dedim Lloyd.”</p>

    <p>Lloyd tetiği körlemesine çekti. Tabanca, kapalı alanda kulakları sağır edecek bir gürültüyle patladı. Öfkeli yankılar duyuldu. Kurşun, Glen’in sağ omzunun üç santim uzağından geçti, bir yere çarpıp sekti ve sonra vızıldayarak uzaklaştı.</p>

    <p>“Hiçbir şeyi doğru düzgün yapamaz mısın sen?” diye kükredi Flagg. “Vur onu, geri zekâlı! Vur! Adam tam karşında duruyor!”</p>

    <p>“Deniyo...”</p>

    <p>Glen’in gülümsemesi yüzünden silinmemişti ve tabanca ateşlendiğinde sadece bir kez gözlerini kırpmıştı. “Tekrar ediyorum, birini vuracaksanız onu vurun. Zaten insan bile değil biliyorsunuz. Bir keresinde onu bir arkadaşa mantıklı düşüncenin son sihirbazı olarak tanımlamıştım. Meğer tam üstüne basmışım. Ama artık sihrini kaybediyor. Gücü elinden kayıyor ve o da bunun farkında. Siz de farkındasınız. Onu vurun ve daha fazla kan dökülmesine engel olun.”</p>

    <p>Flagg’in yüzü donuktu. “Birimizi vur gitsin Lloyd,” dedi. “Seni açlıktan ölmekten ve hapisten kurtardım. Böyle adamlardan intikam almak istediğini sanıyordum. Ağzı çok laf yapan küçük adamlardan.”</p>

    <p>“Beni kandıramazsınız bayım,” dedi Lloyd. “Randall Flagg söylediklerinde haklı.”</p>

    <p>“Ama yalan söylüyor. Yalan söylediğini biliyorsunuz.”</p>

    <p>“Şu iki paralık ömrümde bana başkalarının tenezzül ettiğinden çok daha fazla doğru söyledi,” dedi Lloyd ve Glen’e üç kez ateş etti. Glen bez bebek gibi geri savruldu. Loş hücreye kanlar saçıldı. Yaşlı adam yatağa çarptı, öne savruldu ve yere yığıldı. Bir süre sonra tek dirseği üzerinde doğrulmayı başardı.</p>

    <p>“Ziyanı yok Bay Henreid,” diye fısıldadı. “Elinizden bu kadarı geliyor.”</p>

    <p><em>“Kapa çeneni, geveze ihtiyar!”</em> diye bağırdı Lloyd ve bir el daha ateş etti. Glen Bateman’ın suratı darmadağın oldu. Tekrar ateş etti ve yaşlı adamın bedeni son bir kez sarsıldıktan sonra hareketsiz kaldı. Lloyd yine de bir kez daha ateş etti. Ağlıyordu. Gözyaşları, güneş yanığı, öfkeli yanaklarından aşağı süzülüyordu. Beslemeyi unuttuğu ve açlıktan kendi ayaklarını yemek zorunda kalan tavşanı hatırladı. Poke’u, beyaz Connie’deki insanları ve Muhteşem George’u hatırladı. Phoenix’teki hapishaneyi ve sıçanı hatırladı. Trask’i ve Trask’in bacağının bir süre sonra gözüne Kentucky Fried Chicken’dan alınma bir butmuş gibi görünmeye başladığını hatırladı. Tetiği tekrar çekti ama tabancadan bu kez sadece kuru bir tıkırtı yükseldi.</p>

    <p>“Pekâlâ,” dedi Flagg yumuşak bir sesle. “Tamam. Aferin. Çok iyi iş çıkardın Lloyd.”</p>

    <p>Lloyd tabancayı yere bıraktı ve Flagg’den hızla uzaklaştı. “Sakın bana dokunma!” diye haykırdı. “Senin için yapmadım!”</p>

    <p>“Evet, benim için yaptın,” dedi Flagg şefkatle. “Sen başka türlü sanabilirsin ama benim için yaptın.” Uzanıp Lloyd’un boynundaki siyah taşı tuttu. Parmaklarını kapatıp taşı avucuna aldı. Elini açtığında taş gitmişti. Yerinde küçük, gümüş bir anahtar duruyordu.</p>

    <p>“Sana bunu vadetmiştim,” dedi Kara Adam. “Bir başka hapishanede. Yanılıyordu. Ben verdiğim sözleri tutarım... öyle değil mi Lloyd?”</p>

    <p>“Evet.”</p>

    <p>“Diğerleri gidiyor. Ya da gitme planları yapıyor. Kim olduklarını biliyorum. Hepsinin ismini biliyorum. Whitney... Ken... Jenny... ah evet, bütün isimleri biliyorum.”</p>

    <p>“O halde neden...”</p>

    <p>“Müdahale etmiyorum? Bilmem. Belki gitmelerine göz yummak daha iyidir. Ama sen, Lloyd. Sen, benim iyi ve sadık hizmetkârımsın, değil mi?”</p>

    <p>“Evet,” diye fısıldadı Lloyd. Nihai kabullenme. “Evet, galiba öleyim.”</p>

    <p>“Ben olmasam, hapisten kurtulmuş olsaydın bile en fazla yapabileceğin ufak tefek işlerdi. Haklı mıyım?”</p>

    <p>“Evet.”</p>

    <p>“Lauder denen genç bunu biliyordu. Onu daha üstün biri yapabileceğimin farkındaydı. Daha uzun. Onun için bana geliyordu. Ama kafası düşüncelerle fazla doluydu... fazla...” Aniden şaşkın ve yaşlı göründü. Sonra elini sabırsızca salladı ve yüzünde yeniden bir gülümseme belirdi. “Belki de durum gerçekten kötüye gidiyordur Lloyd. Belki benim bile anlamadığım bazı sebeplerden kötüye gidiyordur ama yaşlı sihirbazın hâlâ birkaç numarası var Lloyd. Birkaç numarası var. Şimdi beni dinle. Bu krizi etkin bir şekilde sonlandırabiliriz ama vaktimiz kısıtlı. Yılanın başını küçükken ezmemiz lazım. Yarın Underwood ve Brentner’ın işini bitireceğiz. İyi dinle...”</p>

    <p class="paragraf">Lloyd yatağa girdiğinde gece yarısını geçiyordu. Uykuya dalması ise daha geç oldu. Fare Adam ile konuştu. Paul Burlson ile konuştu. Kara Adam’ın istediğinin şafak sökmeden yapılabileceğine –hatta yapılması gerektiğine– katılan Barry Dorgan ile konuştu. İnşaat, ayın yirmi dokuzunda, akşam saat on civarı, MGM Grand’in önündeki bahçede başladı. On kişilik bir ekip, ellerinde kaynak makineleri, çekiçler, vidalar ve uzun, çelik borularla çalışıyordu. Boruları, fıskiyenin önündeki iki kamyonun kasasında birleştiriyorlardı. Kısa sürede etraflarında meraklı bir kalabalık toplandı.</p>

    <p>“Bak Angie anne!” diye bağırdı Dinny. “Havai fişekler!”</p>

    <p>“Evet ama uslu küçük çocukların uyku vakti geldi.” Angie Hirschfield içinde gizli bir korkuyla çocuğu uzaklaştırdı. Çok kötü, hatta belki süpergrip kadar kötü bir şeyin gerçekleşmek üzere olduğunu hissediyordu.</p>

    <p>“Ama bakmak istiyorum! <em>Işıkları</em> görmek istiyorum!” diye mızıldandı Dinny, ama Angie, onu kararlı bir şekilde çabucak uzaklaştırdı.</p>

    <p>Julie Lawry, Las Vegas’ta yatmayacak kadar ürkütücü bulduğu tek erkek olan Fare Adam’a yaklaştı. Mavi ve beyaz kıvılcımların pırıltısı, adamın kara derisi üzerinde oynaşıyordu. Etiyopyalı bir korsan gibi giyinmişti. Üzerinde bol paçalı ipek bir pantolon, ince boynunda gümüş sikkelerden oluşan bir kolye vardı. Beline kırmızı bir kuşak bağlamıştı.</p>

    <p>“Neler oluyor Fare?” diye sordu.</p>

    <p>“Fare Adam bilmiyor güzelim ama bir tahmini var. Evet, kesinlikle var. Yarına temizlik işi var gibi görünüyor. Sıvışıp Fare’yle bir kaçamak yapmaya ne dersin tatlım?”</p>

    <p>“Olabilir,” dedi Julie. “Ama önce bana neler olup bittiğini söylemen lazım.”</p>

    <p>“Yarın bütün Vegas öğrenecek,” dedi Fare. “O güzel kıçın üzerine bahse girebilirsin. Fare Adam’la gel hadi güzelim. Gel de sana Tanrı’nın dokuz bin ismini göstersin.”</p>

    <p>Ama Julie, Fare Adam’ın hevesini kursağında bırakarak oradan uzaklaştı.</p>

    <p>Lloyd nihayet uyuduğunda iş tamamlanmış ve kalabalık dağılmıştı. İki büyük kamyonun kasasında iki büyük kafes duruyordu. Her birinin solunda ve sağında karemsi delikler vardı. Hemen yakınına, çekme kancaları olan dört araba park edilmişti. Kancalara ağır, çekme zincirler takılmıştı. Zincirler, kıvrıla büküle Grand’in bahçesine uzanıyor ve karemsi deliklerin hemen iç kısmında son buluyordu.</p>

    <p>Her zincirin ucundan bir çelik kelepçe sarkıyordu.</p>

    <p class="paragraf">Larry 30 Eylül günü şafak vakti koridorun başındaki çelik kapının açıldığını duydu. Telaşlı ayak sesleri hücresine yaklaştı. Larry ellerini başının altında birleştirmiş yatıyordu. Önceki gece hiç uyumamıştı. Bütün gece...</p>

    <p><em>(düşünmüştü? dua etmişti?)</em></p>

    <p>Hepsi aynı kapıya çıkıyordu. Hangisi olursa olsun, içindeki eski yara artık kapanmış ve benliği huzur dolmuştu. Hayatı boyunca olduğu iki kişinin –gerçek o ve ideal o– nihayet birleşip tek bir yaşayan varlık haline geldiğini hissediyordu. Annesi tanısa, bu Larry’yi severdi, Rita Blakemoor da öyle. Wayne Stukey bu Larry’ye asla gerçekleri anlatmak zorunda kalmazdı. Bu Larry’yi çok uzak bir geçmişte kalan ağız temizliği uzmanı bile severdi.</p>

    <p><em>Eğer öleceksem bu, bir tanrı varsa –ki olduğuna artık inanıyorum– onun arzusu olur. Öleceğiz ve tüm bunlar her nasılsa ölümümüzle son bulacak.</em></p>

    <p>Glen Bateman’ın zaten ölmüş olduğunu düşünüyordu. Önceki gün binanın diğer kanadından silah sesleri gelmişti. Pek çok silah sesi. Ralph’in değil Glen’in götürüldüğü taraftan gelmişti. Eh Glen yaşlıydı, mafsal iltihabı canına okuyordu ve Flagg’in bu sabah onlar için planladığı her neyse, belki bugünü görmemesi onun için daha iyi olmuştu.</p>

    <p>Ayak sesleri hücresine ulaştı.</p>

    <p>“Ayağa kalk Pamuk Oğlan,” dedi neşeli bir ses. “Fare Adam, senin için geldi.”</p>

    <p>Larry başını kaldırıp baktı. Boynunda gümüş dolarlardan yapılma bir kolye olan zenci bir korsan, hücresinin önünde dikiliyordu. Bir elinde koca bir kılıç vardı. Muhasebeci kılıklı adam hemen arkasındaydı. İsmi Burlson’dı.</p>

    <p>“Ne var?” diye sordu Larry.</p>

    <p>“Sevgili dostum,” dedi korsan. “Sonun geldi.”</p>

    <p>“Pekâlâ,” dedi Larry ve ayağa kalktı.</p>

    <p>Burlson hızlı hızlı konuştu. Larry, adamın korktuğunu görebiliyordu. “Bunun benim fikrim olmadığını bilmeni istiyorum.”</p>

    <p>“Gördüğüm kadarıyla hiçbiri öyle değil,” dedi Larry. “Dün öldürülen kimdi?”</p>

    <p>“Bateman,” dedi Burlson gözlerini indirerek. “Kaçmaya çalıştı.”</p>

    <p>“Demek kaçmaya çalıştı,” diye mırıldandı Larry. Sonra gülmeye başladı. Fare Adam alaycı bir tavırla gülerek ona katıldı. Birlikte güldüler.</p>

    <p>Hücre kapısı açıldı. Burlson elinde kelepçelerle içeri girdi. Larry hiç direnmeden bileklerini uzattı. Burlson kelepçeleri taktı.</p>

    <p>“Kaçmaya çalışmış,” dedi Larry. “Yakında bir gün sen de kaçmaya çalışırken vurulacaksın Burlson.” Gözleri korsana çevrildi. “Sen de öyle Farecik. Kaçmaya çalışırken vurulacaksın.” Tekrar gülmeye başladı ama Fare Adam bu kez, ona katılmadı. Larry’ye asık suratla bakarak kılıcını kaldırdı.</p>

    <p>“İndir onu göt herif,” dedi Burlson.</p>

    <p>Üç kişi tek sıra halinde dışarı çıktı. Burlson önde Larry ortada Fare Adam ise arkadaydı. Koridorun sonundaki kapıdan geçtikten sonra beş kişilik bir başka grupla karşılaştılar. Adamlardan biri Ralph’ti ve o da kelepçeliydi.</p>

    <p>“Selam Larry,” dedi Ralph üzgünce. “Duydun mu? Söylediler mi?”</p>

    <p>“Evet. Duydum.”</p>

    <p>“Piç kuruları. Ama sonları gelmek üzere değil mi?”</p>

    <p>“Evet. Öyle.”</p>

    <p>“Kesin sesinizi!” diye homurdandı adamlardan biri. “Asıl sizin sonunuz geldi. Sizi neyin beklediğini pek yakında göreceksiniz. Şahane bir parti olacak.”</p>

    <p>“Hayır, artık bitti,” dedi Ralph. “Bilmiyor musunuz? Hissetmiyor musunuz?”</p>

    <p>Fare Adam, Ralph’i itti ve tökezlemesine neden oldu. “Kapa çeneni!” diye bağırdı. “Fare Adam bu zırvaları daha fazla duymak istemiyor! Yeter!”</p>

    <p>“Yüzün solmuş Farecik,” dedi Larry sırıtarak. “Hem de çok. Şimdi pamuğu andıran sensin.”</p>

    <p>Fare Adam kılıcını tekrar çekti ama bu kez korkmuş görünüyordu. Hepsi öyleydi. Havada, hızla yaklaşmakta olan inanılmaz bir şey vardı. Ve o inanılmaz şeyin sanki gölgesine girmiş gibiydiler.</p>

    <p>Yan tarafında LAS VEGAS ŞEHİR HAPİSHANESİ yazan zeytin yeşili bir minibüs, güneşli avluda duruyordu. Larry ve Ralph ite kaka minibüse bindirildi. Kapılar çarpıldı, motor çalıştırıldı ve uzaklaştılar. Larry ve Ralph kelepçeli elleri dizlerinin arasında, tahta sıralara oturmuştu.</p>

    <p>“Birinin Las Vegas’taki herkesin orada olacağını söylediğini duydum,” dedi Ralph alçak sesle. “Sence bizi çarmıha mı gerecekler Larry?”</p>

    <p>“Ya öyle ya da ona benzer bir şey yapacaklar.” İri adama baktı. Ralph’in ter lekeli şapkası buruşmuştu. Tüyü yer yer kelleşmiş ve yıpranmıştı ama hâlâ asi bir şekilde dikiliyordu. “Korkuyor musun Ralph?”</p>

    <p>“Hem de nasıl,” diye fısıldadı Ralph. “Canım çok tatlıdır, acıya hiç dayanamam. Aşı olmak için doktora gitmeyi bile sevmezdim. Ertelemek için her türlü bahaneye başvururdum. Ya sen?”</p>

    <p>“Çok korkuyorum. Gel yanıma otur.”</p>

    <p>Ralph kelepçeleri şıngırdayarak kalkıp onun yanına oturdu. Birkaç dakika sessizce oturdular. “Yüzdük yüzdük kuyruğuna geldik,” dedi Ralph bir süre sonra alçak sesle.</p>

    <p>“Öyle.”</p>

    <p>“Keşke bize ne yapacağını bilseydim. Görünen o ki bunu büyük bir şova dönüştürecek. Böylece herkes patronun o olduğunu görecek. Bunca yolu bunun için mi geldik?”</p>

    <p>“Bilmiyorum.”</p>

    <p>Minibüs homurtuyla ilerlemeye devam etti. El ele tutuşarak tahta sırada sessizce oturmaya devam ettiler. Larry korkuyordu ama korkunun gerisinde büyük bir huzur hissediyordu. Her şey yoluna girecekti.</p>

    <p>“Kötülükten korkum yok,” diye mırıldandı ama korkuyordu. Gözlerini kapatıp Lucy’yi düşündü. Annesini düşündü. Gelişigüzel düşünceler aklını doldurdu. Okul günlerinde erkenden uyanmak. Kilisede istifra edişi. Rudy ile dokuz yaşlarındayken olukta açık saçık bir dergi bulup her sayfasını incelemeleri. Los Angeles’taki ilk senesinde Yvonne Wetterlin ile final maçını izlemeleri. Ölmek istemiyordu, ölmekten korkuyordu ama bu ihtimali olabildiğince kabullenmişti. Ne de olsa hiçbir zaman seçim şansı olmamıştı ve artık ölümün bir bekleme alanı, bir nevi kulis olduğuna inanmaya başlamıştı. Sahneye çıkmadan önce orada bekleniyordu.</p>

    <p>Mümkün olduğunca rahatlamaya ve kendini sona hazırlamaya çalıştı.</p>

    <p class="paragraf">Minibüs durdu ve kapılar hızla açıldı. Parlak gün ışığı içeri dolup gözlerini kamaştırdı. Fare Adam ve Burlson içeri atladı. İçeri gün ışığıyla birlikte bir ses de dolmuştu, alçak, gıcırtılı bir uğultu. Ralph bu sesi duyunca başını tedirgince çevirip baktı. Ama Larry sesin ne olduğunu biliyordu.</p>

    <p>Tattered Remnants, 1986’da en büyük işini yapmıştı... Chavez Ravine’deki Van Halen konserinde açılış grubuydular. Ve sahneye çıkmalarından hemen önce duyulan ses, bu sesti. Bu yüzden minibüsten neyle karşılaşacağını bilerek indi ve yüz ifadesi değişmedi ama Ralph’in şaşkın yutkunuşunu duydu.</p>

    <p>Çok büyük bir otelin ön bahçesindeydiler. Girişin iki yanında kocaman iki piramit vardı. Çimlerin üstüne iki kamyon çekilmişti. Her birinin kasasında çelik çubuklarla yapılmış birer kafes vardı.</p>

    <p>Kamyonların etrafı insanlarla çevriliydi. Kumarhanenin otoparkında, lobiye açılan kapıya giden basamaklarda, konukların gelip arabalarını anahtarlarıyla görevliye bıraktığı girişteki yuvarlak yolda dikiliyorlardı. Otelin önündeki yola bile taşmışlardı. Bazı gençler kız arkadaşlarını gösteriyi daha iyi seyredebilsinler diye omuzlarına almıştı. Alçak uğultu, kalabalığın sesiydi.</p>

    <p>Larry onlara baktı ve göz göze geldiği herkes bakışlarını kaçırdı. Her bir yüz solgun, mesafeli ve ölüm fermanlarının farkında gibi görünüyordu. Buna rağmen hâlâ oradaydılar.</p>

    <p>Ralph ile kafeslere doğru itildiler ve Larry ilerlerken zincirlerle kancalı arabaları fark etti. Anlamlarını ilk kavrayan Ralph oldu. Ne de olsa ömrünün büyük bölümünü aletler ve makineler arasında geçirmişti.</p>

    <p>“Larry,” dedi kuru bir sesle. “Bizi çekerek parçalara ayıracaklar!”</p>

    <p>“Hadi girin içeri,” dedi Fare Adam sarımsak kokulu nefesini suratına doğru vererek. “Kafesine git Pamuk Oğlan. Gösterinin yıldızı sizsiniz.”</p>

    <p>Larry kamyonun kasasına tırmandı.</p>

    <p>“Gömleğini ver Pamuk Oğlan.”</p>

    <p>Larry gömleğini çıkarıp verdi. Serin sabah havasını çıplak göğsünde hissetti. Ralph de kendi üstünü çıkarmıştı. Kalabalıktan mırıltılar yükseldi ve kısa süre sonra kesildi. İkisi de uzun yürüyüşün ardından bir deri bir kemik kalmıştı. Kaburgaları bariz bir şekilde belli oluyordu.</p>

    <p>“Kafese gir Pamuk Oğlan.”</p>

    <p>Larry itiraz etmeden kafese girdi.</p>

    <p>Artık emirleri Barry Dorgan veriyordu. Yüzünde tiksinti dolu bir ifadeyle bir yerden diğerine geçiyor, hazırlıkları kontrol ediyordu.</p>

    <p>Dört arabayı kullanacak olan sürücüler yerlerine yerleşti ve motorları çalıştırdı. Ralph bir an hareketsiz durduktan sonra kafesin içine sarkan kelepçelerden birini aldı ve küçük delikten dışarı fırlattı. Kelepçe, Paul Burlson’ın kafasına isabet edince kalabalıktan gergin gülüşmeler yükseldi.</p>

    <p>“Hareketlerine dikkat etsen iyi olur ahbap,” dedi Dorgan. “Yoksa seni tutmaları için adam göndereceğim.”</p>

    <p>“Bırak ne istiyorlarsa yapsınlar,” dedi Larry, Ralph’e. Dorgan’a döndü. “Hey Barry. Sana bunu Santa Monica Polis Teşkilatı’nda mı öğrettiler?”</p>

    <p>Kalabalıktan yine gülüşmeler yükseldi. “Polis şiddeti!” diye bağırdı bir cesur yürek. Dorgan kıpkırmızı oldu ama bir şey söylemedi. Zincirleri Larry’nin kafesine getirdi. Larry zincirlere tükürdü ve yeterince tükürüğü olduğu için şaşırdı. Kalabalığın arka tarafından hafif bir tezahürat yükselince Larry, <em>belki budur, belki başkaldıracaklardır,</em> diye düşündü.</p>

    <p>Ama kalbi buna inanmıyordu. Yüzleri fazla solgun, fazla maskeleşmişti. Arka taraftan yükselen tezahüratların hiçbir anlamı yoktu. Sınıfta birkaç öğrencinin şamata yapmasından farklı değildi. Burada şüphe –hissedebiliyordu– ve hoşnutsuzluk vardı. Ama Flagg bunu bile renklendiriyordu. Bu insanlar gecenin kör saatinde artık bomboş olmuş dünyanın bir başka noktasına sinsice kaçacak ve Yürüyen Adam gidişlerine göz yumacaktı. Çünkü yanında sadece Burlson ve Dorgan gibilerden oluşan çekirdek kadroyu tutmasının yeterli olacağını biliyordu. Kaçaklar daha sonra yakalanıp inançsızlıkları için cezalandırılabilirdi. Burada açık bir isyanın olmayacağı muhakkaktı.</p>

    <p>Dorgan, Fare Adam ve üçüncü bir adam, bulunduğu kafese girdi. Fare Adam zincirlere lehimlenmiş kelepçeleri Larry’nin bileklerine takmak üzere hazır tutuyordu.</p>

    <p>“Ellerini uzat,” dedi Dorgan.</p>

    <p>“Kanun ve düzen ne harika kavramlar değil mi Barry?”</p>

    <p>“Uzat dedim kahrolası!”</p>

    <p>“Seni biraz solgun gördüm, Dorgan... kalbin bugünlerde nasıl?”</p>

    <p>“Sana son kez söylüyorum arkadaş. Ellerini parmaklıklardan dışarı uzat!”</p>

    <p>Larry söyleneni yaptı. Kelepçeler takıldı. Dorgan ve diğerleri çıktı; kafesin kapısı kapatıldı. Larry sağ tarafına baktı ve Ralph’in başı öne eğik halde kendi kafesinde durduğunu gördü. Onun elleri de kelepçelenmişti.</p>

    <p>“Bunun yanlış olduğunu biliyorsunuz!” diye haykırdı Larry ve yıllarca şarkı söylemekle eğitilmiş olan sesi, göğsünden şaşırtıcı bir gürlükte yükseldi. “Engel olmanızı beklemiyorum ama unutmamanızı umuyorum! Öleceğiz, çünkü Randall Flagg bizden korkuyor! Bizden ve arkamızda bıraktığımız insanlardan korkuyor!” Kalabalıktan mırıltılar yükseldi. “Nasıl öldüğümüzü sakın unutmayın! Ve bilin ki böyle can verme sırası sizde olabilir! Kafeste bir hayvan gibi, onursuzca!”</p>

    <p>Tekrar mırıltılar yükseldi. Öfkeliydiler ve sonra sessizlik çöktü.</p>

    <p>“Larry!” diye seslendi Ralph.</p>

    <p>Flagg otelin önündeki basamaklardan iniyordu. Lloyd Henreid yanındaydı. Flagg’in üstünde ekose bir gömlek, kot pantolon ve göğüs cepleri rozetli bir kot mont vardı. Ayağına yine topukları aşınmış kovboy çizmelerini giymişti. Çöken ani sessizlikte tek duyulan, topuklarının çıkardığı sesti... zamanın dışından bir ses.</p>

    <p>Kara Adam sırıtıyordu.</p>

    <p>Larry gözlerini ona dikip baktı. Flagg iki kafesin arasında durdu ve başını kaldırdı. Sırıtışında karanlık bir çekicilik vardı. Kontrol tamamen elindeydi ve Larry bunun Kara Adam’ın hayatının, özlemle beklediği zirve anı olduğunu anladı.</p>

    <p>Flagg onlara arkasını dönerek kalabalığa baktı. Hiç kimse onunla göz göze gelmiyor, kime baksa bakışlarını kaçırıyordu. “Lloyd,” dedi yavaşça ve midesi bulanmıyormuş gibi görünen, yüzü solmuş Lloyd, ona parşömen gibi kıvrılmış bir kâğıt uzattı.</p>

    <p>Kara Adam kâğıdı açtı, kaldırdı ve konuşmaya başladı. Sesi gür, yumuşak ve hoştu. Sessizlikte, kara bir gölün yüzeyindeki gümüşi dalga gibi yayılıyordu. “Herkes bilsin ki ben, Randall Flagg, 30 Eylül 1990’da, salgın yılında, İlk Yıl’da, bu beyannamenin altına imzamı attım.”</p>

    <p>“Adın Flagg falan değil!” diye kükredi Ralph. Kalabalıktan şaşkın mırıltılar yükseldi. “Neden onlara gerçek ismini söylemiyorsun?”</p>

    <p>Flagg, ona aldırmadı.</p>

    <p>“Bilinsin ki bu adamlar, Lawson Underwood ve Ralph Brentner casustur. Las Vegas’a karanlığın perdesini kullanarak, sinsice girmiş ve aramıza iyi niyetle değil, kötü amaçlarla gelmişlerdir...”</p>

    <p>“Daha neler,” dedi Larry. “Gün ortasında otoyoldan gelmek ne zamandan beri sinsice oldu?” Sesi iyice yükseldi. <em>“Bizi öğle vakti anayoldan aldılar, karanlığın perdesini nasıl kullanmışız?”</em></p>

    <p>Flagg, Larry ve Ralph’in suçlamalara cevap verme hakkı bulunduğuna inanıyormuşçasına bunlara sabırla tahammül gösterdi... nasılsa sonucu hiçbir şekilde değiştiremeyeceklerdi.</p>

    <p>Larry susunca devam etti. “Indian Springs’teki helikopter bombalanmalarının, dolayısıyla Carl Hough, Bill Jamieson ve Cliff Benson’ın ölümlerinin sorumluluğu bu adamlara aittir. Cinayet işlemişlerdir.”</p>

    <p>Larry kalabalığın ön sırasında duran bir adamla göz göze geldi. Bilmiyordu ama bu adam, Indian Springs’teki operasyon şefi, Stan Bailey’di. Adamın yüzünün şaşkınlık dolu olduğunu ve Çöp Adam gibi saçma sapan bir şey söylediğini gördü.</p>

    <p>“Bu adamlar, aramıza başka casuslar göndermişler ve hepsi öldürülmüştür. Bu suçluların da ölüm cezasına çarptırılmalarına ve parçalanarak öldürülmelerine karar verilmiştir. Cezanın yerine getirilişine tanıklık etmek, göreviniz ve yükümlülüğünüzdür. Böylece bugün burada olanları unutmaz ve sizden sonra gelenlere anlatabilirsiniz.”</p>

    <p>Flagg ortamı yumuşatmak istercesine sırıttı ama buz gibi olan sırıtışı, bir köpekbalığının ağzını andırıyordu.</p>

    <p>“Çocuklu olanlar muaf tutulacaktır.”</p>

    <p>Motorları, sabah havasına egzoz dumanları üfleyerek alçak bir homurtuyla çalışmakta olan arabalara döndü. O sırada, kalabalığın ön kısmında bir hareketlilik oldu. Bir adam, insanları yararak öne çıktı. Yüzü neredeyse üzerindeki aşçı önlüğü kadar beyaz olan, iri kıyım bir adamdı. Kara Adam kâğıdı Lloyd’a geri verdi ve Whitney Horgan açıklığa çıktığında Lloyd’un elleri istemsizce kasıldı. Kâğıt ikiye ayrılırken, bariz bir yırtılma sesi duyuldu.</p>

    <p><em>“Hey, millet!”</em> diye bağırdı Whitney.</p>

    <p>Kafaları karışan insanlar aralarında konuşmaya başladı. Whitney hastaymış gibi baştan ayağa titriyordu. Başı Kara Adam’a doğru dönüp ardından hemen başka yöne çevriliyordu. Flagg, Whitney’e insafsız bir gülümsemeyle baktı. Dorgan aşçıya doğru yürümeye başladı ama Flagg, onu elinin bir hareketiyle durdurdu.</p>

    <p><em>“Bu yapılan doğru değil!”</em> diye haykırdı Whitney. <em>“Biliyorsunuz!”</em></p>

    <p>Kalabalığa ölüm sessizliği çöktü. Her biri adeta bir mezar taşıydı.</p>

    <p>Whitney’in boğazının hareketleri gözle görülebiliyordu. Âdemelması sopadaki maymun gibi yukarı çıkıp iniyordu.</p>

    <p>“Bir zamanlar hepimiz Amerikalıydık!” diye bağırdı Whitney sonunda. “Amerikalılar böyle davranmaz! Belki çok önemli biri değildim, sıradan bir aşçıydım ama yine de Amerikalıların böyle davranmayacağını biliyorum. Kovboy çizmeli manyak bir katilin peşinden...”</p>

    <p>Las Vegas’ın yeni sakinleri dehşete düşerek yutkundu. Larry ve Ralph ne bekleyeceklerini bilemeyerek birbirine baktı.</p>

    <p>“Evet, aynen öyle!” dedi Whitney ısrarlı bir şekilde. Teri, yüzünden aşağı gözyaşları gibi süzülüyordu. “Bu adamların gözlerinizin önünde ikiye ayrılmasını izlemek istiyorsunuz öyle mi? Sizce yeni bir hayata böyle mi başlanır? Böyle bir hareket hiçbir koşulda doğru olamaz! Buna izin verirseniz <em>ömrünüzün sonuna dek</em> kâbuslar göreceksiniz!”</p>

    <p>Kalabalık, mırıldanarak aynı görüşte olduğunu ifade etti.</p>

    <p>“Buna bir son vermeliyiz,” dedi Whitney. “Biliyorsunuz, değil mi? Bence düşünüp... bunu...”</p>

    <p>“Whitney.” Sesi ipek gibi yumuşacıktı. Fısıltıdan biraz yüksekti, ama kekeleyen aşçıyı susturmaya yetmişti. Whitney dudakları sessizce kıpırdayarak ona baktı. Gözleri, bir uskumrununkiler gibi sabitlenmişti. Ter artık yüzünden aşağı oluk oluk akıyordu.</p>

    <p>“Sessiz kalmalıydın Whitney.” Sesi yumuşaktı ama herkes duyabiliyordu. “Gitmene göz yumacaktım... seni neden isteyeyim ki?”</p>

    <p>Whitney’in dudakları kıpırdadı ama sesi hâlâ çıkmıyordu.</p>

    <p>“Buraya gel Whitney.”</p>

    <p>“Hayır,” diye fısıldadı Whitney, ama bu cılız itirazı sadece Lloyd, Ralph, Larry ve muhtemelen bir de Barry Dorgan duydu. Whitney’in ayakları, ağzından çıkanı duymamış gibi hareket etmeye başladı. Genişlemiş, eski ayakkabıları çimlere sürterek ilerledi ve Whitney bir hayalet gibi Kara Adam’a yaklaştı.</p>

    <p>Kalabalık, sarkık bir çene ve hiç kırpılmadan bakan bir göz oldu.</p>

    <p>“Planlarınızdan haberim vardı,” dedi Kara Adam. “Niyetinizin ne olduğunu biliyordum. Ve tekrar geri almaya hazır olana dek bu sinsice gidişinize göz yumacaktım. Belki bir sene sonra, belki on. Ama artık böyle bir şansın kalmadı Whitney. Emin ol, kalmadı.”</p>

    <p>Whitney sesine son kez kavuştu ve boğuluyormuşçasına haykırdı. <em>“İnsan falan değilsin sen! Bir tür... şeytansın!”</em></p>

    <p>Flagg sol elinin işaretparmağını uzattı. Parmağının ucu neredeyse Whitney’in çenesine değecekti. “Evet, haklısın,” dedi. Sesi öyle alçaktı ki sadece Lloyd ve Larry duyabildi. “Öyleyim.”</p>

    <p>Leo’nun bıkmadan usanmadan oynadığı pinpon topu büyüklüğünde mavi bir ateş topu, Flagg’in parmağının ucunda hafif bir cızırtıyla belirdi.</p>

    <p>İzleyenlerden hazan rüzgârına benzer bir iç çekiş yükseldi.</p>

    <p>Whitney bir çığlık attı ama kıpırdamadı. Alev topu çenesine çarptı ve aniden yanık et kokusu duyuldu. Ardından dudaklarına geçen alev topu, iki dudağını mühürleyerek Whitney’in çığlığını yuvalarından fırlayan gözlerine hapsetti. Sonra yanağında yanık izi bırakarak gözüne doğru ilerledi.</p>

    <p>Gözlerini dağladı.</p>

    <p>Alnında duraksadığı sırada Larry, Ralph’in sürekli aynı şeyi tekrarlamakta olduğunu duydu ve kendisi de söylemeye başladı: “Kötülükten korkum yok... kötülükten korkum yok... kötülükten korkum yok...”</p>

    <p>Ateş topu Whitney’in alnından kafasının tepesine yöneldi ve ortalığa yanık saç kokusu yayıldı. Ardında kelleşmiş, iğrenç bir yol bırakarak başının arkasına doğru ilerledi. Whitney ayakta bir an sallandıktan sonra neyse ki yüzüstü düşerek o korkunç görüntüyü gizlemiş oldu.</p>

    <p>Kalabalıktan uzun, ıslığa benzer bir <em>aaaaahhh</em> sesi yükseldi. 4 Temmuz kutlamalarında havai fişeklerin gösterisine hayran kalan insanların çıkaracağı türden bir sesti. Mavi ateş topu büyüyerek havada asılı kaldı. Gözleri kısmadan bakılamayacak kadar parlaklaşmıştı. Kara Adam parmağını ateş topuna doğru kaldırdı ve top, yavaşça kalabalığa yaklaştı. Ön sıradakiler –aralarında yüzü bembeyaz kesilmiş Jenny Engstrom da vardı– korkuyla geriledi.</p>

    <p>Flagg gök gürültüsü gibi bir sesle onlara meydan okudu: <em>“Kararıma başka itiraz eden var mı? Eğer varsa hemen konuşsun!”</em></p>

    <p>Bunun üzerine derin bir sessizlik yaşandı.</p>

    <p>Flagg tatmin olmuş görünüyordu. “O halde başlaya...”</p>

    <p>Başlar aniden ondan başka tarafa dönmeye başladı. Kalabalıkta mırıldanmalar oldu, sonra uğultu arttı. Flagg böyle bir şeyi hiç beklemiyormuş gibiydi. İnsanlardan şimdi hayret nidaları yükselmeye başlamıştı, ama onları neyin şaşırttığı hâlâ belli değildi. Ateş topu alçalıp kararsızca dönmeye başladı.</p>

    <p>Elektrikli motorun alçak uğultusu, Larry’nin kulağına çalındı. Ve yine o tuhaf ismi duyar gibi oldu; Adam... Çöp Adam... Çöpçü Adam... Çöpçü...</p>

    <p>Biri, Kara Adam’ın meydan okuyuşuna karşılık verircesine kalabalığı yararak yaklaşıyordu.</p>

    <p class="paragraf">Flagg kalbinin korkuyla dolduğunu hissetti. Bilinmedik ve umulmadık olana duyulan korku. Her şeyi, Whitney’in anlık çıkışını bile öngörmüştü. Bu hariç her şeyi önceden biliyordu. Kalabalık –<em>onun</em> halkı– yarılıyor, geriliyordu. Tiz, yüksek ve dondurucu bir çığlık duyuldu. Biri kalabalıktan ayrılıp kaçtı. Ardından biri daha. Ve zaten huzursuz olan kalabalık, dağılmaya başladı.</p>

    <p><em>“Yerinizden ayrılmayın!”</em> diye bağırdı Flagg avazı çıktığı kadar ama faydasızdı. Kalabalık, kuvvetli bir rüzgâra dönüşmüştü ve rüzgârı Kara Adam bile durduramazdı. İçinde iktidarsız, korkunç bir hiddet belirip korkusuyla birleşti ve yepyeni, patlamaya hazır bir karışım meydana getirdi. Yine istediği gibi olmamıştı. Yine son dakikada bir terslik olmuştu. Oregon’daki yaşlı avukat gibi. Boğazını kırık camla deşen kadın gibi. Nadine gibi... Nadine...</p>

    <p>Dört bir tarafa koşarak uzaklaşıyorlardı. Bir korku hikâyesinden fırlamışa benzeyen son konuğu görmüşlerdi. Belki de gördükleri, korkunç bir nihai cezanın suretiydi.</p>

    <p>Ve geri dönen gezginin yanında ne getirdiğini görmüşlerdi.</p>

    <p>Kalabalık erirken, Randall Flagg de gördü. Larry, Ralph ve elinde hâlâ yırtılmış kâğıt parçalarını tutar halde donakalan Lloyd Henreid de görmüştü.</p>

    <p>Gelen, artık Çöpçü Adam olarak tanınan Donald Merwin Elbert’tı. Sonsuza dek de öyle bilinecekti.</p>

    <p>Uzun, kirli bir elektrikli aracın direksiyonundaydı. Aracın dayanıklı aküleri neredeyse bitmek üzereydi. Araba homurdanıyor, mırıldanıyor, tekliyordu. Ön koltuktaki Çöpçü Adam çılgın bir kukla gibi sarsılıyordu.</p>

    <p>Radyasyon zehirlenmesinin son safhalarındaydı. Saçları dökülmüştü. Paçavraya dönmüş gömleğinin altından görünen kolları cılk yaralarla kaplıydı. Suratı, çölün rengini soldurduğu tek bir mavi gözün korkunç, acınası bir bilinçle bakmakta olduğu, delik deşik, kıpkırmızı bir çorbaya dönüşmüştü. Bütün dişleri dökülmüştü. Tırnakları da öyle. Göz kapakları iyice incelmişti.</p>

    <p>Cehennemin alev alev karanlık deliğinden çıkıp gelmişe benziyordu.</p>

    <p>Flagg donakalmış bir halde Çöpçü’nün yaklaşmasını izledi. Sırıtışı yok olmuştu. Yüzündeki pembelik gitmişti. Yüzü aniden solgun, şeffaf camdan yapılma bir pencereye dönüşmüştü.</p>

    <p>Çöpçü Adam’ın sesi, sıska göğsünden huşuyla yükseldi. “Sana onu getirebildim... ateşi getirdim... lütfen... özür dilerim...”</p>

    <p>Harekete geçen Lloyd oldu. Bir adım attı, sonra bir adım daha. “Çöpçü... Çöpçü dostum...” Sesi çatallıydı.</p>

    <p>Tek göz, acıyla dönerek sesin kaynağını aradı. “Lloyd? Sen misin?”</p>

    <p>“Benim, Çöpçü.” Lloyd tıpkı Whitney gibi zangır zangır titriyordu. “Hey, ne var orada? Ne getir...”</p>

    <p>“En büyüğü,” dedi Çöpçü mutlulukla. “Atom bombası.” Elektrikli aracın ön koltuğunda, bir ayinde kendinden geçmiş gibi öne arkaya sallanmaya başladı. “En büyük ateş, büyük yangın, atom bombası, <em>sana canım feda!</em>”</p>

    <p>“Götür onu Çöpçü,” diye fısıldadı Lloyd. “Çok tehlikeli. Bu... bu sıcak. Götür onu...”</p>

    <p>“Gönder şunu Lloyd,” diye mızmızlandı artık Solgun Adam olan Kara Adam. “Nereden aldıysan oraya geri götürsün. Gönder...”</p>

    <p>Çöpçü Adam’ın işleyen tek gözünde soru işaretleri belirdi. “Nerede o?” diye sordu ve sesi yükselerek acı dolu bir ulumaya dönüştü. “Nerede? Gitmiş! <em>Nerede? Ne yaptınız ona?</em>”</p>

    <p>Lloyd son bir çabayla ona ulaşmayı denedi. “Çöpçü, o şeyi götürmen gerek. Sen...”</p>

    <p>Ve Ralph aniden bağırdı: <em>“Larry! Larry! Tanrı’nın Eli!”</em> Ralph’in yüzünde korkunç bir neşe vardı. Gözleri parlıyordu. Gökyüzünü işaret etti.</p>

    <p>Larry başını kaldırıp baktı. Flagg’in parmağının ucundan çıkardığı elektrik topunu gördü. Büyüyüp devasa bir boyuta ulaşmıştı. Havada Çöpçü Adam’a doğru süzülüyor, saç telleri gibi kıvılcımlar saçıyordu. Larry havanın elektrikle yüklü olduğunu hissetti. Bedenindeki bütün tüyler ayaklanmıştı.</p>

    <p><em>Ve gökyüzünde ki şey gerçekten bir ele benziyordu.</em></p>

    <p><em>“Yoooo!”</em> diye uludu Kara Adam.</p>

    <p>Larry, ona baktı... ama Kara Adam artık orada değildi. Flagg’in bulunduğu yerin önünde korkunç bir canavar olduğunu görür gibi oldu. Kamburu çıkmış, neredeyse şekilsiz bir yığındı, karanlık gözbebekleri ve kocaman sarı gözleri olan bir yaratık.</p>

    <p>Ve yok oldu.</p>

    <p>Larry, Flagg’in içleri boş giysilerinin –kot montu, kot pantolonu, kovboy çizmeleri– bir anlığına dimdik durduğunu gördü. O an, üzerinde oldukları bedenin biçimini almışlardı. Hemen sonra yere yığıldılar.</p>

    <p>Havadaki çıtırdayan mavi alev topu, Çöpçü Adam’ın her nasılsa Nellis Range’dan oraya dek kullandığı sarı araca doğru atıldı. Radyasyon bedenine iyice çöreklenirken saçlarını kaybetmiş, kan kusmuş, son olarak dişleri dökülmüştü, ama bunların hiçbiri, bombayı Kara Adam’a getirme isteğini azaltmamıştı.</p>

    <p>Mavi alev topu, karşı konulmaz bir güçle çekiliyormuşçasına sarı aracın arkasına daldı.</p>

    <p><em>“Ha siktir, boku yedik!”</em> diye haykırdı Lloyd Henreid. Ellerini başına götürüp diz çöktü.</p>

    <p><em>Ah Tanrım, şükürler olsun,</em> diye düşündü Larry. <em>Kötülükten korkum yok, kötülükten kor...</em></p>

    <p>Bembeyaz, sessiz ışık dünyayı kapladı.</p>

    <p>Kutsal ateş, erdemli erdemsiz herkesi yuttu.</p>
  </div>
</body>
</html>
