<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">27. Bölüm</h2>

    <p>Larry Underwood 27 Haziran sabahı Central Park’ta bir banka oturmuş, küçük hayvanat bahçesine bakıyordu. Arkasında, sahipleri ölmüş veya kaçmış olduğu için hepsi de kıpırtısızca duran arabalarla dolu olan Beşinci Cadde vardı. Caddenin aşağısındaki lüks mağazaların çoğundan duman tütüyordu.</p>

    <p>Larry oturduğu yerden bir aslan, bir antilop, bir zebra ve bir tür maymun görebiliyordu. Maymun haricindekiler ölüydü. Larry, onları öldürenin grip olmadığına karar verdi; Tanrı bilir ne kadar süre yem ve su verilmemişti, açlık ve susuzluktan ölmüşlerdi. Maymun hariç hepsi ölmüştü ve Larry’nin orada oturduğu üç saatlik süre boyunca sadece dört veya beş kez kıpırdamıştı. Maymun açlığa ve susuzluğa bir şekilde çare bulacak kadar zekiydi, ama ne var ki süpergribe yakalanmıştı. Eziyet çekmekte olduğu belliydi. Dünya çok acımasızdı gerçekten.</p>

    <p>Sağ tarafındaki hayvanlı saat on biri vurdu. Saatin bir zamanlar çocukları neşelendiren figürleri artık gösterilerini boşluğa yapıyordu. Ayı borazan, asla hastalanmayacak (ama eninde sonunda eskiyecek) maymun tef, bir fil ise hortumuyla davul çalıyordu. Ağır melodiler, bebeğim, kahrolası ağır melodiler. <em>Saat Figürleri için Düzenlenmiş Kıyamet Süiti.</em></p>

    <p>Bir süre sonra saatin sesi kesildi ve artık uzaklaştığı için hafiflemiş olan boğuk haykırış duydu. Canavar-tellalı, Larry’nin solunda bir yerde, muhtemelen Heckscher Oyun Parkı’ndaydı. Belki parktaki havuza düşüp boğulurdu.</p>

    <p>“Canavarlar geliyor!” diye bağırdı cılız, boğuk ses. Bulutlar bu sabah dağılmıştı. Hava güneşli ve sıcaktı. Bir arı, Larry’nin burnunun yakınından geçip hemen ötedeki çiçeklerin üzerinde birkaç daire çizdikten sonra bir şakayığın üstüne kondu. Hayvanat bahçesindeki leşlerin üstüne konup uçan sineklerin sakinleştirici, tekdüze vızıltısı Larry’ye kadar geliyordu.</p>

    <p>“Canavarlar geliyor!” Canavar-tellalı, altmışlarının ortalarında görünen, uzun boylu bir adamdı. Larry, onu ilk kez, Sherry-Netherland’da geçirdiği önceki gece duymuştu. Gece, olağandışı bir sessizliğe bürünmüş olan şehrin üzerine çökerken bu uluyan, hafif ses uğursuzca çınlıyordu. Manhattan’ın ıssız caddelerinde karamsarlığın ve felaketin sesi yankılanıyordu. Bütün ışıkları yanan süitteki çift kişilik kocaman yatakta, gözüne bir damla bile uyku girmeden yatmakta olan Larry nedense canavar-tellalının sık gördüğü kâbuslardaki yaratıklar gibi onun peşinde olduğuna dair mantıksız bir hisse kapılmıştı. Uzun bir süre boyunca ses yaklaşıyormuş gibi gelmişti <em>–Canavarlar geliyor! Canavarlar geliyor! Varoşlardalar!–</em> ve Larry üç kere kilitlediği kapının aniden açılacağından ve eşikte canavar-tellalını göreceğinden neredeyse emindi... ama canavar-tellalı bir insan değil, patlak gözlü, köpek kafalı, sivri dişli, dev gibi bir yaratık olacaktı.</p>

    <p>Ama Larry o sabah erken saatlerde adamı parkta görmüştü. Kadife pantolon giymiş, tek sapı bantla yapıştırılmış kemik çerçeveli gözlükler takmış, aklını kaçırmış bir ihtiyardı. Larry onunla konuşmaya çalışmış, ama canavar-tellalı dehşet içinde kaçmış, kaçarken bağırarak canavarların her an görüleceğini söylemişti. Koşarken ayağı alçak bir çite takılmış, komik bir <em>pat!</em> sesiyle bisiklet yollarından birine düşmüş, gözlükleri gözünden fırlamış, ama kırılmamıştı. Larry yanına gitmeye niyetlenmiş, ama daha o varamadan canavar-tellalı ayağa fırlayıp, bağırarak alışveriş merkezine doğru koşmuştu. Adamın Larry’de uyandırdığı hisler on iki saat içinde katıksız dehşetten şiddetli sıkıntıya ve rahatsızlığa dönüşmüştü.</p>

    <p>Parkta başkaları da vardı; Larry birkaçıyla konuşmuştu. Hepsi de yaklaşık aynı durumdaydı ve Larry, kendisinin de farklı olmadığını düşündü. Şaşkınlardı, konuşmaları tutarsızdı ve konuşurken ellerini kolunuza doğru uzatmaktan kendilerini alamıyor gibiydiler. Anlatacak hikâyeleri vardı ve bütün hikâyeler aynıydı. Arkadaşları, akrabaları ölmüştü veya ölüm döşeğindeydi. Caddelerde silahlar patlıyordu, Beşinci Cadde cehenneme dönmüştü, Tiffany’s gerçekten yok mu olmuştu? Bu pisliği kim temizleyecekti? Çöpleri kim toplayacaktı? New York’tan gitseler daha mı iyiydi? Duyduklarına göre askerler bütün çıkış noktalarını kontrol altında tutuyordu. Bir kadın sıçanların lağım kanallarından yeryüzüne çıkacağından korktuğunu söyleyerek Larry’ye New York’a geldiği ilk gün düşündüklerini hatırlatmış ve tedirgin etmişti. Kocaman bir poşetten aldığı Fritos’u yiyen genç bir adam Larry’ye hayatının en büyük amacını gerçekleştireceğini söylemişti. Yankee Stadyumu’na gidip, sahada çırılçıplak dolaşacak ve tam ortasında mastürbasyon yapacaktı. “Bu fırsat bir daha ele geçmez ahbap,” diyerek iki gözünü birden kırpmış ve Fritos yiyerek uzaklaşmıştı.</p>

    <p>Parktaki insanlardan çoğu hastaydı, ama orada fazla ölen olmamıştı. Belki de hayvanların cesetlerini kemireceğini düşünmüşler ve sonun yaklaştığını hissettiklerinde sürünerek kapalı mekânlara girmişlerdi. Larry o sabah ölümle sadece bir kez karşılaşmış ve o da yetmişti. Bir umumi tuvaletin kapısını açtığında, karşısında sırıtan suratında kurtçuklar kaynayan bir adam bulmuştu. Elleri dizlerinin üzerindeydi, içe göçmüş gözleri Larry’ye dikilmişti. Larry’nin genzi, karşısındaki adam tüm o kargaşa içinde sineklerin yemesi için bırakılmış çürük bir şekermişçesine tatlı, tiksindirici bir kokuyla dolmuştu. Kapıyı sertçe kapamıştı, ama artık çok geçti. Sabah kahvaltıda yediği mısır gevrekleri midesini terk etmiş, ardından iç organlarına zarar geleceğinden korkacağı kadar uzun bir süre kuru kuru öğürmüştü. Tanrım, diye geçirmişti içinden hayvanat bahçesine geri dönerken, eğer oradaysan ve bugün istekleri kabul ediyorsan ne olur bir daha bunun gibi bir manzarayla karşılaşmama engel ol. Kaçıklar yeterince kötü zaten, bir de bunları görmeyeyim, daha fazlasına dayanamayacağım. Teşekkür ederim.</p>

    <p>Bankta oturmakta olan Larry (canavar-tellalı en azından bir süreliğine duyma mesafesinden çıkmış gibiydi) kendini beş sene önceki dünya finallerini düşünür buldu. Bunu hatırlamak iyiydi, çünkü galiba kendini tamamen mutlu, huzurlu ve sağlıklı hissettiği son gün oydu.</p>

    <p>Rudy ile ayrılmalarından hemen sonraydı. Çok kötü bir ayrılıştı ve Rudy’yi bir kez daha görürse (göremeyeceksin, dedi zihni iç geçirerek) ondan mutlaka özür dileyecekti. Rudy isteyecek olursa onunla arasını düzeltmek için yere çöküp ayakkabılarını bile öpebilirdi.</p>

    <p>Ülkenin diğer ucuna yaptıkları yolculuğa, Omaha’da şanzımanı iflas eden 1968 model bir Mercury ile çıkmışlardı. Ondan sonra birkaç hafta çalışıp batıya doğru otostop yapmışlar, paraları bitince yine birkaç hafta çalışmış, ardından yine otostop yaparak batıya doğru yolculuklarına devam etmişlerdi. Bir süre Nebraska’nın batısında bir çiftlikte, tam sınıra yakın bir yerde çalışmışlar ve Larry bir gece pokerde altmış dolar kaybetmişti. Ertesi gün Rudy’den borç istemişti. Los Angeles’a varmalarından sonra ilk iş bulan Larry olmuştu, asgari ücretle bulaşık yıkamaya iş denirse elbette. Rudy üç hafta sonra bir gece borç konusunu açmıştı. Bir adam çok iyi bir iş bulma bürosu tavsiye etmişti, iş bulacaklarına dair garanti veriyorlardı, ama ücretleri yirmi beş dolardı. Pokerde kaybetmesinden sonra Larry’ye verdiği borç da tam olarak bu kadardı. Normal şartlar altında sormazdı bile, ama...</p>

    <p>Larry borcunu ödediğini söyleyerek itiraz etmişti. Ona borcu falan yoktu. Rudy ondan yirmi beş papel borç istiyorsa tamamdı, ama Larry aynı borcu iki kez ödeyecek değildi.</p>

    <p>Rudy <em>hediye</em> değil, <em>borç</em> verdiği parayı istediğini ve karnının Larry Underwood’un palavralarına tok olduğunu söylemişti. Tanrım, demişti Larry gülmeye çalışarak. Senden böyle şeyler duymayı hiç ummazdım Rudy, yanılmışım meğer.</p>

    <p>Tartışma alevlenmiş, neredeyse yumruklaşma raddesine varmıştı. Sonunda Rudy’nin yüzü kıpkırmızı kesilmişti. Sen böylesin işte Larry, diye bağırmıştı. Sen busun. Hep böyleydin. Dersimi hiç alamayacağımı düşünürdüm, ama artık aldım galiba. Defol git Larry.</p>

    <p>Rudy oradan ayrılmış, Larry arka cebinden cüzdanını çıkararak onun peşinden fırlamış, ucuz odadan çıkarak fotoğrafların arkasında duran üç onluğu ona doğru fırlatmıştı. <em>Defol, yalancı piç. Al! Al kahrolası paranı!</em></p>

    <p>Rudy dış kapıyı çarparak kapatmış, gecenin içine, bu dünyanın Rudy’lerini bekleyen dandik kaderine doğru yollanmıştı. Arkasına dönüp bakmamıştı bile. Larry merdivenlerin tepesinde bir süre soluk soluğa durmuş, ardından paraları yerden toplayıp tekrar cüzdanına koymuştu.</p>

    <p>Şimdi yıllar sonra olayı tekrar düşünürken Rudy’nin haklılığından giderek daha emin oluyordu. Hatta emindi. Rudy’ye borcunu <em>ödemiş</em> bile olsa onunla ilkokuldan beri arkadaşlardı ve düşünüyordu da, Larry’nin hep parası eksik olurdu, çünkü ya abur cubura ya da oyuna harcar, eksiğini Rudy tamamlamak zorunda kalırdı. Bazen öğle yemeği için, bazen de okul servis ücretini tamamlamak için hep Rudy’den geri ödemediği borçlar alırdı. Aradan geçen yıllarda Rudy’den tırtıkladıkları toplam elli doları, hatta belki yüz doları bulurdu mutlaka. Larry, Rudy ondan yirmi beş doları istediğinde nasıl kasıldığını hatırlıyordu. Zihni, otuzdan yirmi beşi çıkarmış ve ona şöyle demişti: <em>Geriye sadece beş papel kalıyor. Bu yüzden ona borcunu ödedin. Ne zaman olduğundan emin değilim ama ödedin. Bu konuyu daha fazla tartışmayalım.</em> Ve öyle olmuştu.</p>

    <p>O olaydan sonra şehirde tek başına kalmıştı. Hiç arkadaşı yoktu. Encino’da çalıştığı süre içinde arkadaş edinmeye de çalışmamıştı. Huysuz aşçıbaşından, kıçını başını sallayan, sakız çiğneyen garson kızlara kadar orada çalışan herkesin sorunlu olduğuna inanıyordu. Evet, üstün, çok-yakında-başarılı-olacak (buna inansalar iyi ederlerdi) Larry Underwood’dan başka herkes kaybetmeye mahkûmdu. Zavallıların dünyasında kendini dövülmüş bir köpek gibi hissediyor, ıssız adada kalmış bir adam gibi ev hasreti çekiyordu. New York’a dönme fikri aklına daha sık geliyordu.</p>

    <p>Bir ay, hatta belki iki hafta sonra bunu yapacaktı da... Yvonne olmasaydı. Yvonne Wetterlen ile üstsüz bir dansçı olarak çalıştığı gece kulübünün iki sokak ötesindeki sinemada tanışmıştı. Film bittiği sırada Yvonne ağlıyor, çantasını arıyordu. İçinde ehliyeti, çek defteri, sahip olduğu tek kredi kartı, doğum belgesinin kopyası, sendika kartı ve sosyal sigorta kartı vardı. Larry çantanın çalındığından neredeyse emindi, ama bunu ona söylemeyerek aramasına yardım etmişti. Ve bir süre sonra gerçekten mucizelerle dolu bir dünyada yaşıyor olabileceklerini düşünmeye başlamıştı, çünkü tam vazgeçmek üzerelerken çantayı üç sıra aşağıda bulmuşlardı. Herhalde insanlar son derece sıkıcı olan filmi izlerken ayaklarını sallamış ve çantayı bu şekilde aşağı itelemişti. Yvonne, ona gözyaşları içinde sarılıp teşekkür etmişti. Kendini Kaptan Amerika gibi hisseden Larry, ona hamburger yiyerek kutlama yapmalarını teklif etmek istediğini, ama yanında hiç para olmadığını söylemişti. Yvonne hamburgerleri ısmarlamakta ısrar etmişti. Harika prens Larry bu teklifin geleceğinden zaten emindi.</p>

    <p>Böylece görüşmeye başlamışlar, iki hafta sonra da sevgili olmuşlardı. Larry daha iyi bir iş bularak bir kitapçıda tezgâhtar olmuş, bunun yanı sıra The Hotshot Rhythm Rangers &amp; All-Time Boogie Band adında bir grupla birlikte şarkı söylemeye başlamıştı. Aslında grubun tek güzel tarafı ismiydi, ama ritim gitarcı olan Johnny McCall daha sonra ayrılıp, Tattered Remnants’ı kurmuş ve bu grup bir hayli başarılı olmuştu.</p>

    <p>Larry ve Yvonne birlikte yaşamaya başlamışlar ve Larry için her şey değişmişti. Bunun bir sebebi, artık kirasının yarısını ödediği, evim diyebildiği bir yerin oluşuydu. Yvonne pencerelere perdeler takmış, ikinci el mobilyalar alarak evi döşemişlerdi. Grup üyeleri ve Yvonne’un arkadaşları ara sıra uğramaya başlamıştı. Ev gündüz güneş alıyor, akşamları ise portakal kokulu Kaliforniya esintisi içeri süzülüp havayı tazeliyordu. Bazen kimse gelmiyor, Yvonne ile baş başa televizyon izliyorlar, bazen Yvonne ona bir şişe bira getirip koltuğun kolçağına oturarak boynuna masaj yapıyordu. Orası onun eviydi, <em>yuvasıydı</em> ve bazen geceleri Yvonne, yanında uyurken öylece uyanık yatıp bunun ne kadar güzel bir his olduğunu düşünürdü. Sonra huzur içinde uykuya dalar ve Rudy Marks’ı düşünmezdi. Yani pek düşünmezdi.</p>

    <p>Birlikte, Yvonne’un son haftalarda sinir bozmaya başladığı son altı haftası haricinde çok güzel olan on dört ay yaşamışlardı. Larry için o dönemin simgesi, dünya finalleri olmuştu. Kitapçıdaki mesaisi bitince Johnny McCall’un evine gider ve ikisi –grup halinde sadece hafta sonları prova yapabiliyorlardı, çünkü grubun diğer iki üyesi geceleri çalışıyordu– yeni besteler üzerinde çalışırlar, bazen de Johnny’nin “gerçek bar-parçaları” dediği “Nobody but Me” ve “Double Shot of My Baby’s Love” gibi klasik, eski şarkıları çalarak güzel vakit geçirirlerdi.</p>

    <p>Sonra eve, <em>evine</em> gider ve Yvonne akşam yemeğini hazırlamış olurdu. Öyle uyduruk yemekler değil, güzel ev yemekleri pişirirdi. İyi eğitimli bir kızdı. Sonra oturma odasına geçip televizyonu açarak finalleri izlerlerdi. Sonra sıra sevişmeye gelirdi. Her şey iyi gibiydi, her şey onun istediği gibiydi. Tek bir sorunu bile yoktu. O günlerden sonra hiçbir zaman o kadar mutlu olmamış, hiçbir şey kendini o kadar iyi hissettirmemişti. Hiçbir şey.</p>

    <p>Gözlerinden yaşlar aktığını fark etti ve düşkünlerevindeki yaşlı bir zavallı gibi Central Park’ta gün ortasında oturmuş ağlamakta olduğu için kendinden bir anlığına iğrendi. Sonra kaybettiklerinin ardından gözyaşı dökmeye hakkı olduğunu düşündü. Eğer bu şoksa, şok içinde olmak en doğal hakkıydı.</p>

    <p>Annesi üç gün önce ölmüştü. Öldüğü sırada ölmekle meşgul binlerce insanla dolu olan Mercy Hastanesi’nin koridorunda bir sedye üzerinde yatıyordu. Son nefesini verdiği sırada Larry, annesinin başucunda diz çökmüş vaziyette duruyor, sidik ve dışkı kokularının, uğultunun, öksürüklerin, hırıltıların ve cehennemden çıkmışa benzeyen çığlıkların arasında annesinin ölümünü izlemenin onu delirtmesinin an meselesi olduğunu düşünüyordu. Annesi ölürken hezeyanlar içindeydi, onu tanımamıştı. Göğsü tam yükselirken hareketin yarısında kalıvermiş, bir arabanın ağırlığı altında sönen patlak bir lastik gibi yavaşça çökmüştü. Larry, annesinin başucunda ne yapacağını bilemez halde on dakika kadar durmuş, biri ona bir ölüm belgesi verene veya ne olduğunu sorana dek orada beklemesi gerektiğini aklı karışmış bir halde düşünmüştü. Ama olan ayan beyan ortadaydı, her yerde aynı şey oluyordu. Hastane bir tımarhaneye dönmüştü. Bir doktorun gelip başsağlığı dilemesi ve normal prosedürleri uygulaması olası görünmüyordu. Er geç gelecekler ve annesini bir un çuvalı gibi taşıyarak götüreceklerdi ve Larry buna tanık olmak istemiyordu. Annesinin çantası sedyenin altında duruyordu. Bir kalem, saç tokası ve çek defterini bulmuştu. Defterin arkasından bir sayfa koparmış, üstüne annesinin ismini, adresini ve bir an düşünüp hesapladıktan sonra yaşını yazmıştı. Kâğıdı saç tokasıyla annesinin bluzunun cebine tutturduktan sonra ağlamaya başlamıştı. Yanağına bir öpücük kondurmuş ve ağlayarak kaçarcasına uzaklaşmıştı. Sanki onu terk etmiş gibi olmuştu. O sırada sokaklar hastalar, aklını kaçıranlar ve askerlerle dolu olmasına rağmen hastanenin dışında olmak iyi gelmişti. Ve şimdi bankta oturmuş daha genel şeyler için yas tutuyordu: annesinin emekliliğini kaybedişi, kendi kariyerinin yok oluşu, ardından yatağın ve sevişmenin geleceğini bilerek Yvonne ile dünya finallerini izlediği Los Angeles günleri ve Rudy. En çok Rudy için yas tutuyordu. Keşke o yirmi beş doları sırıtıp omuz silkerek ödemiş ve altı yılı kaybetmemiş olsaydı.</p>

    <p class="paragraf">Maymun on ikiye çeyrek kala öldü.</p>

    <p>Ellerini çenesinin altına koymuş, tünediği yerde hareketsizce otururken göz kapakları titreşmiş ve beton zemine yüzükoyun düşerek korkunç bir ses çıkarmıştı.</p>

    <p>Larry orada daha fazla oturmak istemiyordu. Ayağa kalkarak alışveriş merkezine doğru amaçsızca yürümeye başladı. Canavar-tellalını en son on beş dakika önce, epey uzaktan duymuştu. Şimdiyse parktaki tek ses, betona çarpan topuklarının tıkırtısı ve kuşların cıvıltısıydı. Anlaşılan kuşlar gribe yakalanmıyordu. Onlar için iyi bir şeydi tabii.</p>

    <p>Alışveriş merkezinin önündeki küçük konser alanına vardığında, bir kadının sahnenin önündeki banklardan birinde oturmakta olduğunu gördü. Elli yaşlarında olmalıydı, ama genç görünmek için epey zahmete girmiş gibi görünüyordu. Pahalı görünen gri yeşil bir pantolon ve ipek bir bluz giymişti. Larry’nin ayak seslerini duyan kadın başını kaldırıp baktı. Elinde bir hap vardı. Hapı fıstık yiyormuşçasına doğal bir hareketle ağzına attı.</p>

    <p>“Selam,” dedi Larry. Kadının yüzü sakin, gözleri maviydi. Bakışlarında keskin bir zekâ vardı. Altın çerçeveli gözlükler takmıştı ve parmaklarında dört yüzük vardı: bir alyans, iki pırlanta, bir de zümrüt.</p>

    <p>“Tehlikeli değilim,” dedi. Aptalca bir sözdü galiba, ama kadının parmaklarındakilerin değeri yirmi bin doları buluyor olmalıydı. Sahte de olabilirlerdi elbette, ama sahte mücevher takacak bir kadına hiç benzemiyordu.</p>

    <p>“Tehlikeli görünmüyorsunuz zaten,” dedi kadın. “Hasta da değilsiniz.” Son cümledeki vurgusu soru sorar gibiydi. İlk bakışta göründüğü kadar sakin olmadığı anlaşılıyordu; boynunun yan tarafında bir kas seğiriyordu, mavi gözlerindeki zekâ pırıltılarının gerisindeyse Larry’nin o sabah tıraş olurken kendi gözlerinde gördüğü şok ifadesi vardı.</p>

    <p>“Sanmıyorum. Ya siz?”</p>

    <p>“Ben de değilim. Ayakkabınıza dondurma ambalajı yapışmış, biliyor muydunuz?”</p>

    <p>Larry aşağı bakınca gerçekten de öyle olduğunu gördü. Görünce yüzü kızardı, çünkü fermuarı açık olsa kadının yine aynı tonla söyleyeceğini tahmin ediyordu. Tek ayağı üzerinde durarak kâğıdı almaya çalıştı.</p>

    <p>“Leyleğe benziyorsunuz,” dedi kadın. “Oturup deneyin. Adım Rita Blakemoor.”</p>

    <p>“Memnun oldum. Ben de Larry Underwood.”</p>

    <p>Oturdu. Kadın elini uzatınca Larry hafifçe sıktı. Parmakları yüzüklere bastırmıştı. Sonra ayakkabısındaki dondurma ambalajını alarak bankın yanındaki, üzerinde BURASI SİZİN PARKINIZ, TEMİZ TUTUN! yazan çöpe attı. Bütün bu operasyon ona komik gelmişti. Başını geri atarak güldü. Eve gelip annesini yerde yatar bulduğu günden sonra ilk kez gerçekten gülüyordu ve gülmenin verdiği iyi hissin değişmemiş olduğunu görmek onu inanılmayacak kadar rahatlatmıştı. Aynı cehenneme git edasıyla karından yukarı çıkıp dişler arasından fırlıyordu.</p>

    <p>Rita Blakemoor hem ona, hem onunla gülümsüyordu ve Larry, kadının şıklığından ve zarafetinden bir kez daha etkilendi. Irwin Shaw romanlarından birinden fırlamış gibiydi.</p>

    <p>“Yaklaştığınızı duyduğumda neredeyse saklanacaktım,” dedi kadın. “Kırık gözlüklü, tuhaf adam olduğunuzu sandım.”</p>

    <p>“Canavar-tellalı mı?”</p>

    <p>“Bu sizin ona verdiğiniz ad mı, yoksa o mu kendine böyle diyor?”</p>

    <p>“Benim verdiğim ad.”</p>

    <p>“Gayet uygun,” dedi kadın ağzı gerçek kürkle çevrilmiş gibi görünen çantasını açıp bir paket mentollü sigara çıkararak. “Aklını kaçırmış bir Diyojen gibi.”</p>

    <p>“Evet, sadece dürüst bir canavar arıyor,” dedi Larry ve yine güldü.</p>

    <p>Kadın sigarasını yakıp dumanı üfledi.</p>

    <p>“O hasta değil,” dedi Larry. “Ama diğerlerinin çoğu öyle.”</p>

    <p>“Yaşadığım binanın kapıcısı da iyi görünüyor,” dedi Rita. “Hâlâ görev başında. Bu sabah çıkarken ona beş dolar bahşiş verdim. Ona iyi olduğu için mi, yoksa hâlâ işbaşında olduğu için mi bahşiş verdim bilmiyorum. Siz ne düşünüyorsunuz?”</p>

    <p>“Sizi herhangi bir yorum yapabilecek kadar iyi tanımıyorum.”</p>

    <p>“Doğru, elbette.” Sigara paketini çantasına geri koydu. Larry çantanın içinde bir tabanca olduğunu gördü. Kadın, onun bakışlarını takip edince gördüğünü anladı. “Kocamındı. New York’un büyük bankalarından birinin müdürüydü. İki yıl önce öldü. Görünen bütün yerlerine Brylcreem sürmüş gibi görünen Araplardan biriyle öğle yemeğindeydi. Ağır bir kalp krizi geçirdi. Kravatı hâlâ boynundayken öldü. Sizce ayakkabıları ayağındayken ölmek deyiminin günümüze uyarlanmış hali bu olabilir mi? Harry Blakemoor kravatı boynundayken öldü. Hoşuma gitti Larry.”</p>

    <p>Bir ispinoz önlerinde yere kondu ve yerde bir şeyi gagaladı.</p>

    <p>“Soygunculardan çok korkardı, bu yüzden silahı vardı. Tabancalar ateşlendiğinde gerçekten büyük bir gürültü çıkarıp tepiyorlar mı Larry?”</p>

    <p>Hayatında bir kez bile silah ateşlememiş olan Larry, “Bunun fazla tepeceğini sanmam,” dedi. “38’lik mi?”</p>

    <p>“Sanırım 32’lik.” Tabancayı çantasından çıkarırken Larry içinde ilaç kutularının da olduğunu gördü. Kadın bu kez bakışlarını takip etmemişti. Yaklaşık on beş adım uzaktaki ufak tespihağacına bakıyordu. “Galiba deneyeceğim. Sence şu ağacı vurabilir miyim?”</p>

    <p>“Bilmiyorum,” dedi Larry tedirgince. “Bence...”</p>

    <p>Kadın tetiği çekti ve tabanca oldukça etkileyici bir ses çıkararak patladı. Tespihağacında küçük bir delik belirdi. “Tam isabet,” dedi kadın ve tabancanın namlusundan çıkan dumanı üfledi.</p>

    <p>“Çok iyiydi,” dedi Larry. Kadının tabancayı tekrar çantasına koyduğunu görünce kalp atışları normale döndü.</p>

    <p>“Bununla birini vurabileceğimi sanmıyorum. Hatta bundan eminim. Zaten yakında vuracak kimse kalmayacak, değil mi?”</p>

    <p>“Ah, o konuyu bilemiyorum.”</p>

    <p>“Yüzüklerime bakıyordun. Birini ister misin?”</p>

    <p>“Hı? Hayır!” Tekrar kızarmıştı.</p>

    <p>“Kocam bir bankacı olarak elmaslara inanırdı. Hıristiyanların İncil’e inandığı gibi inanırdı. Çok fazla elmasım var ve hepsi de sigortalı. Ama biri isteyecek olsa hepsini veririm. Ne de olsa hepsi sadece birer taş parçası, değil mi?”</p>

    <p>“Galiba haklısınız.”</p>

    <p>“Elbette,” dedi kadın ve boynundaki kas yine seğirdi. “Bir soyguncu isterse hepsini vermekle kalmaz, Cartier’in yerini tarif ederim. Taş seçimleri benimkilerden iyi ne de olsa.”</p>

    <p>“Şimdi ne yapacaksınız?” diye sordu Larry.</p>

    <p>“Sen ne önerirsin?”</p>

    <p>“Bilmiyorum,” dedi Larry içini çekerek.</p>

    <p>“Benim cevabımın aynısı.”</p>

    <p>“Biliyor musunuz? Bu sabah Yankee Stadyumu’na gidip ortasında otuz... mastürbasyon yapacağını söyleyen bir adam gördüm.” Yüzünün tekrar kızardığını hissedebiliyordu.</p>

    <p>“Çok uzak mesafe,” dedi kadın. “Neden daha yakında bir yer önermedin?” İçini çekti ve ürperdi. Çantasını açtı, ilaç kutusunu çıkardı ve ağzına bir kapsül attı.</p>

    <p>“O nedir?” diye sordu Larry.</p>

    <p>“E vitamini,” dedi kadın sahte bir gülümsemeyle. Boynundaki kas bir iki kere daha seğirdi, ardından durdu. Kadın yine sakinleşmişti.</p>

    <p>“Barlarda kimse yok,” dedi Larry aniden. “Kırk Üçüncü Cadde’deki Pat’in Yeri’ne gittim, bomboştu. Uzun maun barın gerisine geçip kendime bir bardak Johnny Walker doldurdum. Sonra orada bulunmak istemediğimi fark ettim. İçkiyi barın üstünde bırakıp çıktım.”</p>

    <p>İkisi aynı anda iç geçirdi.</p>

    <p>“Seninle olmak hoş,” dedi kadın. “Sevdim seni. Deli olmaman da harika bir şey.”</p>

    <p>“Teşekkürler, Bayan Blakemoor.” Larry hem şaşırmış, hem memnun olmuştu.</p>

    <p>“Rita. Bana Rita de.”</p>

    <p>“Tamam.”</p>

    <p>“Aç mısın Larry?”</p>

    <p>“Doğrusunu söylemek gerekirse evet.”</p>

    <p>“Belki bu hanımı yemeğe götürürsün.”</p>

    <p>“Benim için zevk olur.”</p>

    <p>Kadın ayağa kalktı ve kolunu hafifçe küçümseyen bir gülümsemeyle uzattı. Larry, kadının koluna girdiğinde burnuna lavanta kokusu geldi. Bu koku onu anında rahatlattı. Annesi de birlikte sinemaya gittikleri akşamlarda lavanta kokardı.</p>

    <p>Parktan çıkıp Beşinci Cadde’ye doğru yürüyerek ölü maymundan, canavar-tellalından, tuvalette sonsuza dek sineklere ziyafet olarak kalacak olan cesetten uzaklaştılar. Rita durmaksızın çene çalıyordu. Larry daha sonra biri hariç kadının söylediği hiçbir şeyi hatırlamayacak (her zaman oğlu olacak yaşta, ama oğlu olmayan, yakışıklı bir adamla Beşinci Cadde’de yürümeyi hayal ettiğini söylemişti), ama yaptıkları bu yürüyüşü hiç unutmayacaktı. Özellikle de kadının özensizce yapılmış bir oyuncak gibi titremeye başlamasından sonrasını. Güzel gülümsemesi, ışığı, rahat sohbeti, pantolonunun hışırtısı.</p>

    <p>Bir restorana girdiler ve Larry beceriksizce yemek pişirdi, ama kadın her tabağı alkışlarla karşıladı: biftek, kızarmış patates, kahve, çilekli turta.</p>
  </div>
</body>
</html>
