<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">34. Bölüm</h2>

    <p>Bulanık ve akıl karıştıran öğrencilik geçmişindeki yakınlarınca Çöpçü Adam olarak bilinen Donald Merwin Elbert çok uzun bir süre, günlerce (kaç gün? kim bilirdi? Çöpçü Adam’ın bilmediği muhakkaktı) kafasının içindeki sesleri duydukça olduğu yerde büzüşerek onlardan kaçmaya çalışarak hayalet seslere kalkan olmaları için ellerini kaldırarak Powtanville, Indiana’nın caddelerinde bir aşağı bir yukarı dolaşıyordu.</p>

    <p><em>Hey, Çöpçü!</em></p>

    <p><em>Hey, Çöpçü Adam, sana bayılıyorum! Bu hafta güzel yangınlar çıkardın mı?</em></p>

    <p><em>Yaşlı Semple emeklilik çekini yaktığında sana ne demişti Çöpçü?</em></p>

    <p><em>Hey, Çöpçü, bebeğim, biraz gazyağı almak ister misin?</em></p>

    <p><em>Terre Haute’taki şok terapilerini beğendin mi Çöpçü?</em></p>

    <p><em>Çöpçü...</em></p>

    <p><em>–Hey, Çöpçü Adam–</em></p>

    <p>Bazen bu seslerin gerçek olmadığını biliyor, bazen de susmaları için haykırıyor, sonra tek sesin kendisininki olduğunu, evlerden, dükkânlardan, bir zamanlar çalıştığı Scrubba-Dubba Araba Yıkama’nın 30 Haziran sabahı fıstık ezmeli, reçelli, domatesli ve Gulden’s Diablo hardallı sandviçini yiyerek üzerine oturmakta olduğu beton duvarından yansıyarak dönenin kendi sesi olduğunu fark ediyordu. Evlerden, dükkânlardan istenmeyen bir konukmuş gibi kendi kulaklarına geri dönen kendi sesinden başka hiç ses yoktu. Çünkü, her nasılsa, Powtanville boşalmıştı. Herkes gitmişti... gitmişler miydi? Deli olduğunu her zaman söylerlerdi ve kasabada kendisinden başka kimsenin olmaması da delilere uygun bir düşünceydi. Gözleri ufukta alçak bulutlar gibi görünen yuvarlak, beyaz petrol tanklarına kayıp duruyordu. Depolar, Powtanville ile Gary ve Chicago’ya giden yol arasında kalıyordu. Ne yapmak istediğini biliyordu ve bu bir rüya değildi. Kötü bir şeydi, ama rüya değildi ve kendini yapmaktan alıkoyamayacaktı.</p>

    <p><em>Parmaklarını mı yaktın Çöpçü?</em></p>

    <p><em>Hey, Çöpçü Adam, ateşle oynarsan yatağını ıslatırsın, bilmiyor musun?</em></p>

    <p>Bir şey ıslık çalarcasına yanından geçer gibi oldu. Hıçkırarak ellerini kaldırdı, sandviçini yere düşürdü, çenesini göğsüne doğru çekti, ama görünürde hiçbir şey, hiç kimse yoktu. Scrubba-Dubba Araba Yıkama’nın beton duvarının ötesinde sadece Gary’ye giden 130. Indiana Otoyolu vardı. Yol önce, Cheery Petrol Şirketi’nin devasa depolarının önünden geçiyordu. Hıçkırarak yerden sandviçini aldı, beyaz ekmeğin üstündeki toprağı olabildiğince temizledi ve tekrar yemeye başladı.</p>

    <p><em>Rüya</em> mıydılar? Babası bir zamanlar hayattaydı, şerif, onu kilisenin hemen önünde kesmişti ve bütün hayatını o şekilde yaşamak zorunda kalmıştı.</p>

    <p><em>Hey, Çöpçü, Şerif Greeley babanı kuduz bir köpekmiş gibi kesti, bunu biliyor muydun, ucube?</em></p>

    <p>Babası, O’Toole’un Yeri’nde içerken bir ağız dalaşı olmuş, Wendell Elbert yanında taşıdığı tabancayla barmeni öldürmüş, ardından eve gidip Çöpçü Adam’ın iki ağabeyini ve kız kardeşini aynı tabancayla vurmuştu, ah, Wendell Elbert çabucak sinirlenen tuhaf bir adamdı ve o geceye varmadan uzun bir süre önce garip davranmaya başlamıştı, Powtanville’deki herkes buna tanıklık edebilir ve oğlunun da tıpkı babasına çekmiş olduğunu söyleyebilirdi. Çöpçü Adam’ın annesini de öldürmeye niyetliydi, ama Sally Elbert beş yaşındaki Donald’ı (daha sonra Çöpçü Adam olarak bilinecekti) alarak çığlık çığlığa gecenin karanlığı içine kaçmıştı. Wendell Elbert verandanın basamaklarında durarak arkalarından ateş etmiş, kurşunlar vızıldayarak yola saplanmış ve Wendell’ın Chicago’daki State Caddesi’ndeki bir barda, bir zenciden aldığı tabanca son kurşunu ateşlerken elinde patlamıştı. Uçuşan şarapneller yüzünün neredeyse tamamını yok etmişti. Gözlerinden kanlar akarak, çığlıklar atarak, namlusu bir şaka purosu gibi ayrılmış ucuz tabancadan geriye kalanı elinde sallayarak kilisenin önüne gelmiş, Şerif Greeley Powtanville’in yegâne ekip arabasıyla gelip ona kıpırdamamasını ve silahı bırakmasını emretmişti. Wendell Elder söyleneni yapmak yerine patlamış tabancayı ona doğrultmuş. Şerif Greeley ise namlunun mantar gibi açıldığını ya fark etmemiş ya da görmezden gelmişti. Her iki durumda da sonuç aynıydı. Elder’ın işini kendi tabancasıyla bitirmişti.</p>

    <p><em>Hey, Çöpçü,</em> ÇÜKÜNÜ <em>hâlâ yakmadın mı?</em></p>

    <p>Bağıranı bulmak için etrafına bakındı –ses Carley Yates’e ya da onunla takılan çocuklardan birine aitmiş gibiydi– ama Carley artık bir çocuk değildi. Kendisinin olmadığı gibi.</p>

    <p>Belki artık Çöpçü Adam yerine sadece Don Elbert olabilirdi, Carley Yates artık Stout Chrysler-Plymouth bayisinde araba satan Carl Yates’ti. Ama Carl Yates gitmişti, <em>herkes</em> gitmişti ve belki artık başkası olabilmesi için çok geçti.</p>

    <p class="paragraf">Ve artık Scrubba-Dubba’nın duvarında oturmuyordu, kasabanın iki kilometre kadar kuzeybatısında, 130. Karayolu’nda yürüyordu ve Powtanville kasabası altında bir çocuğun tren yolu maketi gibi uzanıyordu. Tanklar sadece sekiz yüz metre ötedeydi. Bir elinde bir alet kutusu, diğerindeyse yirmi litrelik gaz tenekesi vardı.</p>

    <p><em>Ah, çok kötüydü ama...</em></p>

    <p class="paragraf">Sally Elbert, Wendell Elbert öbür dünyayı boyladıktan sonra Powtanville Cafe’de işe başlamış ve hayatta kalan tek evladı, Donald Merwin Elbert, bir veya ikinci sınıftayken insanların çöp kutularında ateş yakıp kaçmaya başlamıştı.</p>

    <p><em>Dikkat edin kızlar. Çöpçü Adam geliyor, eteklerinizi yakacak!</em></p>

    <p><em>Ayy! Sapık!</em></p>

    <p>Büyükler kimin yaptığını keşfedip şikâyet edince Şerif Greeley evlerine gelmişti. O sırada üçüncü sınıftaydı ve babasını kilisenin önünde öldüren Şerif Greeley galiba o günlerde üvey babası olmuştu.</p>

    <p><em>Hey, Carley, sana bir bilmece: Baban babanı nasıl öldürür?</em></p>

    <p><em>Bilmiyorum Petey, nasıl?</em></p>

    <p><em>Ben de bilmiyorum, ama Çöpçü Adam olsak belki bilirdik!</em></p>

    <p><em>Hehehahahahaha!</em></p>

    <p class="paragraf">Çakıltaşlarıyla kaplı giriş yolunun başında duruyordu. Omuzları alet çantasıyla gaz tenekesini taşımaktan ağrıyordu. Girişteki tabelada şöyle yazıyordu: CHEERY PETROL ŞİRKETİ. BÜTÜN ZİYARETÇİLER OFİSE BİLDİRİLMEK ZORUNDADIR! TEŞEKKÜRLER!</p>

    <p>Otoparkta sadece birkaç araba vardı. Olanların çoğunun da lastikleri patlaktı. Çöpçü Adam yolda ilerleyerek aralık olan giriş kapısından geçti. Tuhaf bakışlı mavi gözleri en yakındaki tankın etrafında daireler çizerek yükselen basamaklara dikilmişti. Basamakların başlangıcında bir zincir, zincire asılmış bir levha vardı. UZAK DURUN! POMPA İSTASYONU KAPALI. Zincirin üzerinden atlayarak basamakları tırmanmaya başladı.</p>

    <p class="paragraf">Annesinin Şerif Greeley ile evlenmesi doğru değildi. Dördüncü sınıfa geçtiğinde posta kutularını ateşe vermeye başlamış –Bayan Semple’ın emeklilik maaş çekini de o zaman yakmıştı– ve tekrar yakalanmıştı. Sally Elbert Greeley, yeni kocası çocuğu Terre Haute’taki yere göndermeyi teklif edince sinir krizi geçirmişti. <em>(Onun deli olduğunu düşünüyorsun! On yaşında bir çocuk nasıl aklını kaçırmış olabilir? Bana kalırsa tek istediğin ondan kurtulmak! Babasından kurtuldun, şimdi sıra ona geldi!)</em> Greeley’in bunun haricindeki tek seçeneği çocuğa suçlamalarda bulunmaktı ama on yaşında bir çocuk, ileride tam bir baş belası olmasını garantileyecek bir ıslahevine gönderilemezdi. Yeni karınızın sizi boşamasını istemiyorsanız bu seçenek de söz konusu değildi.</p>

    <p class="paragraf">Basamaklardan yukarı tırmandı, tırmandı. Adımları hafif sesler çıkarıyordu. Bütün sesleri aşağıda bırakmıştı, kimse bu yüksekliğe taş fırlatamazdı; otoparktaki arabalar Corgi oyuncaklar gibi görünüyordu. Tek duyulan ses, bir bacaya ıslık çaldıran rüzgârın hafif uğultusuydu; bu ve bir kuşun çok uzaklardan gelen cıvıltısı. Ağaçlar ve tarlalar, yeşilin bin bir tonunda dört bir yana uzanıyor, sabah sisinin mavisine karışıyordu. Dönerek çıkan merdivenden yukarı tırmanırken mutlulukla gülümsüyordu.</p>

    <p>Tankın daire şeklindeki düz tepesine ulaşınca kendisini dünyanın çatısına gelmiş, uzansa parmak uçlarıyla gökyüzüne dokunuverecekmiş gibi hissetti. Alet kutusuyla gaz tenekesini bıraktı ve sadece baktı. Buradan Gary görülebiliyordu, çünkü hava, fabrikaların bacalarından tüten yoğun dumanlarla kirlenmediği için son derece berraktı. Chicago yaz pusuna bulanmış bir hayal gibiydi ve kuzeyde, Michigan Gölü olabilecek mavi bir pırıltı vardı ya da o öyle olmasını dilediği için öyle görüyordu. Havada, ona aydınlık bir mutfakta yapılan huzurlu bir kahvaltıyı çağrıştıran yumuşak, altına benzer bir renk vardı.</p>

    <p>Tenekeyi olduğu yerde bırakarak alet kutusuyla pompa mekanizmasının yanına gitti ve çözmeye çalıştı. Makineler konusunda Tanrı vergisi bir kavrama yeteneği vardı, yedi haneli rakamları akıllarından çarpabilen <em>idiot dâhiler</em> gibiydi. Bilinçli bir çaba söz konusu değildi, tek yaptığı gözlerini makinenin orasında burasında birkaç dakika boyunca gezdirmekti. Sonrasında elleri kendine güvenli bir şekilde süratle hareket etmeye başlardı.</p>

    <p class="paragraf"><em>Hey, Çöpçü, neden kiliseyi havaya uçurdun? Neden OKULU yakmadın?</em></p>

    <p>Beşinci sınıftayken komşu kasaba Sedley’de bir evin oturma odasında, içinde kimse yokken ateş yakmış ve ev yanıp kül olmuştu. Üvey babası Şerif Greeley bir grup çocuk onu patakladığı ve büyükler de aynı şeyi yapmak istediği için bir süreliğine hapse atmıştı... <em>(Yağmur yağmasaydı bu yangın meraklısı velet yüzünden kasabanın yarısı kül olabilirdi!)</em> Greeley, Sally’ye Donald’ı Terre Haute’taki yere gönderip testler yaptırmaları gerektiğini söylemişti. Sally biricik evladına bunu yapmaya kalkışırsa onu terk edeceğini söylemiş, ama Greeley, ona kulak asmayarak yargıçtan izin alıp Çöpçü Adam’ı iki yıllığına Powtanville’den göndermiş, annesi şerifi boşamış, kasaba eşrafı aynı sene şeriflikten azletmiş, Greeley bir otomobil fabrikasında çalışmak için Gary’ye gitmek zorunda kalmıştı. Sally her hafta Çöpçü’yü görmeye gelmiş ve her seferinde ağlamıştı.</p>

    <p class="paragraf">“Al sana, orospu çocuğu,” diye fısıldadı Çöpçü ve küfrettiğini duyan olup olmadığını görmek için gizlice etrafına baktı. Elbette kimse duymamıştı, çünkü Cheery Petrol’ün 1 numaralı tankının tepesindeydi. Aşağıda olsaydı da duyan olmazdı, çünkü etrafta kimseler yoktu. Hayaletlerden başka. Şişman bulutlar tepesinden kayarcasına geçiyordu.</p>

    <p>Pompa mekanizmasından geniş bir boru çıkıyordu, çapı altmış santimden fazlaydı, ucu ise işçilerin kelepçe-hortumu dediği hortumla birleşecek şekilde yapılmıştı. Tank şimdi kurşunsuz benzinle doluydu... bir kısmı, belki bir litresi dışarı sızmış, deponun üstündeki toz tabakasında ışıldayan yollar oluşturmuştu. Çöpçü gözleri parlayarak geride durdu. Bir elinde çekiç, diğerinde İngiliz anahtarı vardı. Bırakınca gürültüyle yere düştüler.</p>

    <p>Getirdiği gaza ihtiyacı olmayacaktı. Tenekeyi aldı, “Bomba geliyor!” diye bağırdı ve kenardan aşağı attı. Havada döne döne düşmesini ilgiyle izledi. Mesafenin üçte ikisini almıştı ki basamaklara çarpıp sekti, sonra yere düştü ve basamaklara çarptığı sırada açılan yarıktan etrafa gaz saçıldı.</p>

    <p>Çöpçü tekrar hortuma döndü. Parlak benzin gölcüklerine baktı. Göğüs cebinden bir kutu kibrit çıkararak suçlulukla, heyecanla, büyülenmiş gibi baktı. Üstünde, Chicago’daki La Salle Correspondence Okulu’nda her tür eğitimin alınabileceğine dair bir reklam vardı. <em>Bir bombanın üstünde duruyorum,</em> diye düşündü. Korku ve zevkle titreyerek gözlerini kapadı. O eski heyecan bedenini tekrar sarmış, et ve ayak parmaklarını hissizleştirmişti.</p>

    <p><em>Hey, Çöpçü, seni kahrolası ateşböceği!</em></p>

    <p class="paragraf">Terre Haute’taki yerden salıverildiğinde on üç yaşındaydı. İyileşip iyileşmediğini bilmiyorlardı, ama o tedavi olduğunu iddia ediyordu. Bir başka deli çocuğu birkaç seneliğine tıkmak için odasına ihtiyaçları vardı. Çöpçü eve dönmüştü. Derslerinden iyice geri kalmıştı ve yetişebilmesi mümkün görünmüyordu. Terre Haute’ta ona şok terapisi uygulamışlardı, Powtanville’e döndüğünde birçok şeyi hatırlamadığı ortaya çıkmıştı. Bir sınava çalışıyor, ama soruları cevaplarken çalıştıklarının yarıdan fazlasını unutmuş olduğunu görüyor, ancak yarım not alabiliyordu.</p>

    <p>Ama bir süre hiç yangın çıkarmadı, hiç olmazsa bu vardı. Baba katili şerif gitmişti; Gary’de Dodge’lara farlar takıyordu (“Başarısızlıklara tekerlek takıyor,” derdi annesi bazen). Annesi Powtanville Cafe’deki işine dönmüştü. Durum fena sayılmazdı. Dev beyaz konserve kutuları gibi görünen tanklarıyla CHEERY PETROL ve hemen ötesinde, fabrikalarının bacalarından bütün kasaba alev almış gibi dumanlar tüten Gary –baba katili şerifin olduğu yer– vardı. Cheery Petrol tanklarının nasıl havaya uçacağını hep merak ederdi. Kulak zarlarını patlatacak kadar yüksek, gözlerini yuvaları içinde kızartacak kadar parlak üç münferit patlamayla mı? Aylarca sönmeyecek üç büyük yangın (baba, oğul ve kutsal baba katili şerif) mı çıkacaktı? Belki de alev almayacaklardı?</p>

    <p>Öğrenecekti. Yumuşak yaz esintisi yaktığı ilk iki kibriti söndürünce ucu kararmış çöpleri perçinli çelik üzerine bıraktı. Sağında, tankın kenarını saran diz hizasındaki korkulukların dibindeki benzin gölcüğünde ilerlemeye çalışan küçük bir böcek vardı. O böcek gibiyim, diye düşündü üzüntüyle. Tanrı nasıl bir dünyada bir kulunun öyle kocaman bir bok çukurunda, şu gölcükte debelenen böcek gibi yapışıp kalmasına izin verip üstüne üstlük saatler, hatta günlerce –Çöpçü’nün durumunda yıllarca– hayatta kalmasına göz yumardı? Bu dünya, yanmayı hak ediyordu. Bu kadar. Başı öne eğik, üçüncü kibrit elinde, rüzgârın şiddetinin azalmasını bekledi.</p>

    <p class="paragraf">Döndükten sonra bir süre <em>kaçık, geri zekâlı, meşale</em> gibi isimlerle seslenmişler, ama çöp kutularını hatırlayan, o sırada ondan üç sınıf yukarıda olan Carley Yates olmuş ve bu isim üstüne yapışıp kalmıştı. On altı yaşını doldurunca okulu annesinin izniyle bırakmış <em>(Ne bekliyorsunuz? Terre Haute’taki yerde beynini zedelemişler. Param olsaydı onlara dava açardım. Şok terapisiymiş! Bence elektrikli sandalyeden farksız!)</em> ve Scrubba-Dubba Araba Yıkama’da çalışmaya başlamıştı: farları sabunla, camları sil, paspasları çırp, aynaları sil, hey bayım, cila da ister misiniz? Ve bir süre günler olaysızca geçip gitmişti. İnsanlar caddelerin köşelerinden veya geçen arabaların içinden ona sesleniyor, emeklilik maaşını yaktığında ihtiyar Semple’ın (mezara gireli dört yıl olmuştu) ne dediğini, Sedley’deki evi yaktıktan sonra yatağını ıslatıp, ıslatmadığını soruyor, şeker dükkânının önünde toplanmışlarken veya O’Toole’un kapısına dayanmış dururken geçtiğini görürlerse birbirlerine bağırarak kibritlerini saklamalarını ve sigaralarını söndürmelerini, Çöpçü Adam’ın geçtiğini söylüyorlardı. Bu sesler zamanla hayalet seslere dönüşmüştü, ama karanlık sokaklardan veya yolun karşısından atılan taşları görmezden gelmek mümkün değildi. Bir keresinde yoldan geçen bir arabadan yarı dolu bir bira kutusu fırlatmışlar, kutu alnına çarpmış ve oracıkta dizlerinin üstüne çöküvermişti.</p>

    <p>Hayatı buydu: sesler, fırlatılan taşlar, Scrubba-Dubba. Öğle tatillerinde bugün oturduğu yere oturur, annesinin yaptığı salamlı sandviçi yer, Cheery Petrol tanklarına bakar ve nasıl olacağını merak ederdi.</p>

    <p>Hayatı böyle sürerken bir gece kendini elinde on litrelik gazla kilisenin girişinde bulmuştu. Gazı, kilisenin içinde her yere –özellikle köşedeki ilahi kitabı yığınlarına– döktükten sonra <em>durmuş</em> ve, <em>bu kötü, belki daha da beteri, APTALLIK, kimin yaptığını anlayacaklar, başkası yapmış bile olsa senden bilecekler ve “işini bitirecekler”,</em> sesleri kafasının içinde perili bir çan kulesindeki yarasalar gibi dönerken bunları düşünmüştü. Sonra yavaşça gülümsemiş, tenekeyi kaldırmış, gazı dökerek, kendi düğününe geç kalmış, kiliseden daha çok düğün yatağına daha uygun olan sıcak vücut sıvısını koşarken etrafa saçacak kadar hevesli ve sabırsız bir damat gibi sıralar arasındaki koridordan mihraba koşmuştu.</p>

    <p>Sonra tekrar girişe koşmuş, göğüs cebinden tek bir kibrit çıkarmış, kot pantolonunun fermuarına sürterek yakmış, kibriti ilahi kitaplarının üzerine fırlatmış ve alevler anında yükselmişti. Ertesi gün dumanı tüten kilisenin yanından geçerek Kuzey Indiana Islahevi’ne götürülmüştü.</p>

    <p>Carley Yates dudaklarının kenarında bir Lucky Strike ile Scrubba-Dubba’nın karşısındaki sokak lambasının direğine yaslanmış ve zihnine kazınmış o soruyu sorarak ona veda etmişti: “Hey, Çöpçü, neden kiliseyi yaktın? Neden OKULU yakmadın?</p>

    <p>Islahevine girdiğinde on yedi yaşındaydı. On sekizini doldurunca eyalet hapishanesine gönderildi. Orada ne kadar kalmıştı? Kim bilir? Çöpçü Adam’ın bilmediği muhakkaktı. Kiliseyi yakmış olması kodesteki kimsenin umurunda değildi. İçeride bundan çok daha beterini yapmış birçok mahkûm vardı. Cinayet. Tecavüz. Yaşlı kütüphaneci kadınların kafasını yarmak. Mahkûmların bazıları ona bir şeyler yapmak, bazıları da ondan bir şeyler yapmasını istemişti. Umurunda değildi. Her şey ışıklar söndükten sonra oluyordu. Kel kafalı bir mahkûm onu sevdiğini söylemişti <em>–Seni seviyorum Donald–</em> ve bu, kafasına taş atılmasından daha iyiydi elbette. Bazen orada sonsuza dek kalabileceğini düşünürdü. Ama bazı geceler rüyasında CHEERY PETROL’ü görürdü ve rüyalarında hep birbirini takip eden üç büyük patlama olurdu. Çıkan ses ise BAM!.. BAM!.. BAM!.. olurdu. Parlak gün ışığına bakır levhaya inen bir çekiç gibi vuran, gök gürültüsünü andıran, devasa patlamalar. Kasabadaki herkes o an yaptığı işi bırakır ve Gary’ye doğru, üç tankın dev beyaz konserve kutuları gibi gökyüzüne yükseldiği yere bakardı. Carley Yates bebekli genç bir çifte araba satmaya çalışırken lafını yarıda keserek bakardı. O’Toole’un Yeri’nde ve şeker dükkânında aylak aylak takılanlar biralarını ve çikolatalarını bırakarak yola fırlardı. Annesi kasanın başında duraksardı. Scrubba-Dubba’daki yeni çocuk farları sabunlama işini bırakıp, doğrulur, sünger eldiven hâlâ elinde olduğu halde kuzeye, bakıra inen balyoz sesi gibi devasa patlamaların olduğu yöne bakardı. BAM! Rüyası buydu.</p>

    <p>Bir ara güvenilir mahkûmlar listesine girmiş, garip hastalık yayılınca onu revire göndermişlerdi. Birkaç gün önce hiç hasta kalmamıştı, çünkü hastaların hepsi ölmüştü. Geri kalanlar da ya ölmüş ya da kaçmıştı. Hapishanenin çamaşır kamyonunun direksiyonuna geçip kendini vuran Jason Debbins adındaki genç gardiyan hariç.</p>

    <p>Evden başka nereye gidecekti?</p>

    <p>Rüzgâr yanağını hafifçe okşadıktan sonra dindi.</p>

    <p>Bir başka kibrit yakıp bıraktı. Kibrit benzin gölcüğüne düşüp tutuşturdu. Mavi alevler merkezden dışarı doğru yayılmaya başladılar. Çöpçü bir an büyülenmişçesine bakakaldıktan sonra omzunun üzerinden geriye bakarak hızla tankın çevresini dolaştı ve aşağı inen merdivene koştu. Pompa mekanizmasını ısının dalgalandırdığı havanın ötesinden görebiliyordu, bir serap gibi titreşiyordu. Boyu beş santimi geçmeyen mavi alevler, genişleyen bir yarım daire halinde hortuma doğru ilerliyordu. Böceğin debelenmeleri sona ermişti. Kapkara bir noktacık olarak kalmıştı.</p>

    <p><em>Bunun benim başıma da gelmesine izin verebilirim.</em></p>

    <p>Ama istiyor gibi değildi. Artık hayatında ulu, çok önemli bir amaç olabilirmiş gibi geliyordu. İçini bir korku kapladı ve dik basamakları uçarcasına inmeye başladı. Elleri paslı demirler üzerinde kayıyordu.</p>

    <p>Hortumun ucundaki buharın ne zaman alev alacağını, ateşlemeyi sağlayacak ısının borunun boğazından tankın midesine inmesinin ne kadar süreceğini merak ederek tankı saran basamaklardan inmeye devam etti.</p>

    <p>Saçları alnından geriye doğru uçuşuyor, rüzgâr kulaklarında kükrüyordu. Yüzünde dehşet yüklü bir sırıtışla inmeye devam etti. Yarı yola gelmiş, CH harflerini geçmekteydi. Altı metre yüksekliğindeki harflerin rengi yeşildi. Ayağı takılacak olsa gaz tenekesi gibi aşağı yuvarlanacak, kemikleri kuru dallar gibi kırılacaktı.</p>

    <p>Yer tankı saran beyaz çakıltaşları ve onların ötesindeki çimler giderek yaklaştı. Otoparktaki arabalar normal boyutlarına yavaş yavaş kavuşuyordu. Kendisiyse hâlâ bir rüyada, aşağı hiç inemeyecekmişçesine uçuyor gibiydi. Koşacak, koşacak ve hiçbir yere ulaşamayacaktı. Bir bombanın dibindeydi ve fitil yanmıştı.</p>

    <p>Yukarılardan bir yerden ani bir gümbürtü duyuldu. 4 Temmuz’da fırlatılan bir kestanefişeğinin sesi gibiydi. Hafif bir tıngırtı oldu ve bir şey yanından hızla geçti. Pompa mekanizmasının bir parçası olduğunu zevkle karışık korkuyla gördü. Parça kapkara olmuş ve yüksek ısı yüzünden şekli bozulmuştu.</p>

    <p>Bir eliyle demire tutunup, üzerinden atladı. O sırada bileğinde bir çıtırtı hissetti ve mide bulandıracak şiddette bir acı duydu. Son yedi metreyi havada uçarak aldı, çakılların üzerine düştü ve yuvarlandı. Taşlar elleriyle kollarındaki derileri sıyırmıştı, ama sızılarını hissetmiyordu bile. İçi dehşet ve panikle doluydu ve gün son derece parlak görünüyordu.</p>

    <p>Çöpçü Adam ayağa fırlayarak koşmaya başladı. Bir yandan da tanka kaçamak bakışlar fırlatıyordu. Diğerlerinin arasında kalan tankın tepesinde inanılmaz bir hızla uzayan sarı saçlar bitmiş gibiydi. Koca tank her an patlayabilirdi.</p>

    <p>Sağ eli, kırık bileğinden gevşekçe sarkarak koştu. Otoparkın kenarındaki kaldırımdan atladı ve asfalta ulaştı. Artık otoparkın karşısındaydı, gölgesi onu takip ediyor, var gücüyle 130 Numaralı Otoyol’a açılan kapıya doğru koşuyordu. Caddenin karşısına geçerek kendini hendeğin kuru yapraklar ve yosunlardan oluşan yumuşak tabanına attı. Nefesi ciğerlerini bıçak gibi keserken kollarını başına doladı.</p>

    <p>Tank infilak etti. <em>BAM!</em> değil, <em>KA-PAM!</em> diye bir gürültü oldu. Son derece şiddetli, aynı zamanda çok kısa ve gırtlaksıydı. Kulak zarına ve gözlerine baskı oldu, hatta hava bile bir şekilde değişti. İlk patlamayı ikinci, ardından üçüncü patlama takip etti. Kuru yapraklar üzerinde kıvrılan Çöpçü kıvranarak sırıttı ve duyulmayan çığlıklar attı. Doğrulup oturdu ve ellerini kulaklarına bastırdı. O sırada ani bir rüzgâr, onu bir çöp parçasıymış gibi bir kuvvetle olduğu yere yatırıverdi.</p>

    <p>Arkasındaki genç fidanlar geriye büküldü ve yapraklarından, ikinci el araba pazarındaki rüzgârlı bir günde uçuşan flamaların sesine benzer bir ses yükseldi. Bir iki tanesi, biri bir tabanca ateşlemiş gibi çatırtıyla kırıldı. Tankın yanan parçaları yolun karşı tarafına yağmaya başladı. Bazıları yola düşüyordu. Perçinleri hâlâ üzerinde olan metal parçaları, şekilsizleşmiş ve kararmış halde gürültüyle asfalta çarpıyordu.</p>

    <p><em>KA-PAMMM!</em></p>

    <p>Çöpçü tekrar doğrulup oturdu ve Cheery Petrol’ün otoparkının ötesindeki muazzam alevlere baktı. Tepelerinden kapkara duman yükseliyor, rüzgâr dağıtmadan önce inanılmaz bir yüksekliğe ulaşıyordu. Gözlerini neredeyse kapatacak kadar kısmadan bakmak mümkün değildi ve şimdi, inanılmaz bir sıcaklık yolun üzerinden ona kadar geliyor, tenini gerginleştiriyor, kendini sanki parlıyormuş gibi hissetmesine yol açıyordu. Gözlerinden protesto yaşları boşalıyordu. Elmas şeklinde, en geniş yeri iki buçuk metreyi bulan bir başka metal parçası hendeğin içine, altı metre ötesine düştü ve düştüğü yerdeki kuru yapraklar anında alev aldı.</p>

    <p><em>KA-PAMMM! KA-PAMMM!</em></p>

    <p>Orada daha fazla kalırsa yükselen ısı yüzünden aniden alev alması işten değildi. Ayağa fırlayarak, Gary istikametinde koşmaya başladı. Ciğerlerine giren hava her nefeste daha da ısınıyordu. Tadı ağır metale benzemeye başlamıştı. Elini saçına götürdü ve alev alıp almadıklarını kontrol etmek için yokladı. Benzinin tatlı kokusu havayı doldurmuştu. Sıcak rüzgâr, giysilerini uçuşturdu. Kendini mikrodalga fırının içinden kaçmaya çalışıyormuş gibi hissediyordu. Yaşaran gözleri yolu çift görmeye başladı, ardından üç oldu.</p>

    <p>Yükselen hava basıncı, Cheery Petrol binasının infilak etmesine yol açınca bir başka kükreme duyuldu. Cam parçacıkları havada uçuştu. Beton parçaları gökyüzünden yola yağdı. Mars çikolata büyüklüğünde bir çelik parçası vızıldayarak gökten indi ve Çöpçü’nün kolunda derin olmayan bir çizik açtı. Kafasını pelteye çevirebilecek irilikte bir parça ayaklarının dibine düşüp, sekerek uzaklaştı. Düştüğü yerde büyük bir çukur açılmıştı. Nihayet parçaların düştüğü bölgeden çıktı, ama koşmaya devam etti. Beyni, gazyağı dökülüp ateşe verilmiş gibiydi. Kanı kulaklarını zonklatıyordu.</p>

    <p><em>KA-PAMM!</em></p>

    <p>Diğer tank patladı ve önündeki hava direnci aniden kaybolmuş gibi oldu; topuktan kafaya, bedeninin her noktasında hissedebildiği büyük, sıcak bir el onu arkadan kuvvetle <em>itti</em> ve Çöpçü’nün suratında dünyanın en büyük uçurtmasına bağlanıp, rüzgârın insafına bırakılarak gökyüzünde yükselen, yükselen, yükselen bir adamın dehşet dolu, altı-ıslatan sırıtışı belirdi ve kuvvetli itişin etkisiyle savrulup çaresizce düşerken art arda çığlıklar attı.</p>

    <p>Arkasından bir dizi patlama duyuldu, Tanrı’nın cephanesi dürüstlüğün alevleri arasında yok oldu. Şeytan, cenneti altüst etmek için bir daha asla Donald Merwin Elbert olmayacak, kızarmış yanaklı, sırıtan bir aptal olan Çöpçü Adam’ı kullanmıştı.</p>

    <p>Görüntüler yanından geçip gidiyordu: yol kenarında kalmış araba enkazları. Bay Strang’in bayraklı mavi posta kutusu, bacakları havaya dikilmiş bir köpek leşi, mısır tarlasına düşmüş bir elektrik teli.</p>

    <p>Onu iten sıcak elin kuvveti azalmıştı. Önündeki havanın direnişini tekrar hissetmeye başladı. Omzu üzerinden geriye bakmaya cesaret edince tankların bulunduğu yerden dev gibi alevlerin yükselmekte olduğunu gördü. Her şey yanıyordu, her yer alevlerle kaplıydı. Yol bile yanıyor gibiydi. Ağaçlar birer meşaleye dönmüştü.</p>

    <p>Dört yüz metre daha koştuktan sonra soluk soluğa yürümeye başladı. Bir buçuk kilometre ilerledikten sonra dinlenmek için durdu ve yangının kokusunu mutlulukla içine çekti. İtfaiye araçları ve yangın söndürme çalışmaları olmadığı için alevler rüzgâr nereye götürürse oraya gidecekti. Yangın aylarca sürebilirdi. Powtanville kül olacak, alevler evleri, köyleri, çiftlikleri, ekinleri, otlakları, ormanları yakarak ilerleyecekti. Terre Haute’a kadar bile gidebilir, kaldığı o yeri yok ederdi. Hatta daha da ileri! Aslında...</p>

    <p>Bakışları tekrar kuzeye, Gary’ye döndü. Artık kasabayı görebiliyordu, binalar açık mavi bir tahtadaki tebeşir izleri gibi sessizce, masumca dikiliyordu. Onların ötesinde Chicago vardı. Orada kaç benzin tankı vardı? Kaç benzin istasyonu? Deposu yakıtla dolu kaç tren raylarda hareketsizce bekliyordu? Çıra gibi tutuşacak kaç harabe vardı? Gary ve Chicago’nun ötesinde kaç şehir vardı?</p>

    <p>Yaz güneşi altında yakılmayı bekleyen koca bir ülke vardı.</p>

    <p>Çöpçü Adam sırıtarak ayağa kalktı ve yürümeye başladı. Cildi şimdiden ıstakoz gibi kızarmıştı. Henüz hiçbir şey hissetmiyordu. O gece heyecandan uyuyamadı. Önünde daha büyük, daha güzel yangınlar vardı, gözlerinde yumuşak, çılgınca bakışlar vardı. Kaderindeki yüce amacı keşfetmiş ve işe koyulmuş birinin bakışlarıydı bu.</p>
  </div>
</body>
</html>
