<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">13. Bölüm</h2>

    <p>Kırmızı ışık yandı. Pompa tısladı. Kapı açıldı. İçeri giren adam beyaz koruyucu tulumlardan birini giymemiş, sadece garsonun kavanozdaki zeytinlerin alınabilmesi için kanepe masasına bıraktığı iki uçlu çatallara benzeyen küçük, parlak bir burun filtresi takmıştı.</p>

    <p>“Merhaba Bay Redman,” dedi odanın karşısına doğru yürüyerek. İnce, şeffaf bir eldiven içindeki elini ona doğru uzattı ve Stu şaşırarak uzatılan eli sıktı. “Ben Dick Deitz. Denninger biri size skoru söyleyene kadar maça devam etmeyeceğinizi söyledi.”</p>

    <p>Stu başını salladı.</p>

    <p>“Güzel.” Deitz yatağın kenarına oturdu. Ufak tefek esmer bir adamdı ve dirseklerini dizlerine dayamış halde otururken Disney filmlerinden fırlamış bir cüceyi andırıyordu. “Eee ne bilmek istiyorsunuz?”</p>

    <p>“Öncelikle, neden o beyaz kostümlerden birini giymediğinizi merak ediyorum sanırım.”</p>

    <p>“Çünkü Geraldo’ya göre sizden hastalık bulaşmıyor.” Deitz çift camlı pencerenin gerisindeki kobay faresini gösterdi. Kobay faresi bir kafes içindeydi ve Denninger ifadesiz bir yüzle kafesin arkasında ayakta duruyordu.</p>

    <p>“Geraldo hı?”</p>

    <p>“Geraldo bir konvektör aracılığıyla üç gündür sizinle aynı havayı soluyor. Arkadaşlarınızda olan bu hastalık insanlardan kobay farelerine, kobay farelerinden de insanlara kolayca bulaşıyor. Sizde hastalık olsaydı Geraldo şimdi ölmüş olurdu.”</p>

    <p>“Ama yine de işi şansa bırakmıyorsunuz,” dedi Stu burun filtresini işaret ederek.</p>

    <p>“Bu,” dedi Deitz alaycı bir gülümsemeyle. “Kontratımda yer almıyor.”</p>

    <p>“Neyim var?”</p>

    <p>Deitz daha önceden prova etmiş gibi cevapladı. “Siyah saçlar, mavi gözler, harika bronz bir ten...” Stu’ya dikkatle baktı. “Komik değil, değil mi?”</p>

    <p>Stu hiçbir şey söylemedi.</p>

    <p>“Bana vurmak istiyor musunuz?”</p>

    <p>“Bir işe yarayacağını sanmam.”</p>

    <p>Deitz içini çekti ve burun deliklerine giren tıkaçlar canını acıtıyormuşçasına burun kemiğini ovuşturdu. “Dinleyin,” dedi. “Durum ciddiyken espriler yaparım. Bazıları sigara içer, kimi de sakız çiğner. Kontrolümü bu sayede kaybetmiyorum, hepsi bu. Daha iyi yöntemleri olan pek çok insan vardır eminim. Neyiniz olduğuna gelince, Denninger ve meslektaşlarının bulgularına göre hiçbir şeyiniz yok.”</p>

    <p>Stu başını hiçbir duygu göstermeksizin salladı. Yine de karşısındaki cücemsi adamın ifadesiz suratının gerisindeki ani ve yoğun rahatlamayı tahmin edebildiğini hissediyordu.</p>

    <p>“Diğerlerinin nesi var?”</p>

    <p>“Üzgünüm, bu bilgi gizli.”</p>

    <p>“Campion denen adam hastalığa nasıl yakalanmış?”</p>

    <p>“Bu da gizli.”</p>

    <p>“Tahminimce ordu mensubuydu. Ve bir yerde bir kaza oldu. Otuz yıl önce Ulah’ta koyanların başına gelen gibi, ama daha beteri.”</p>

    <p>“Bay Redman cevaba yaklaştığınızı söylemekle bile hapse girebilirim.”</p>

    <p>Stu elini yeni çıkan sakalları üzerinde gezdirdi.</p>

    <p>“Size daha fazlasını anlatmadığımız için sevinmelisiniz,” dedi Deitz. “Bunu biliyorsunuz, değil mi?”</p>

    <p>“Böylece ülkeme daha iyi hizmet edebilirim,” dedi Stu alaylı bir şekilde.</p>

    <p>“Hayır, o tamamen Denninger’ın olayı,” dedi Deitz. “Denninger da ben de büyük düzenin küçük birer parçasıyız, ama Denninger benden de ufak. Sadece bir aracı, hizmetkâr, daha fazlası değil. Sevinmeniz için daha faydacı bir sebep var. Siz de gizli bilgisiniz, bunu biliyorsunuz. Dünya yüzeyinden kaybolmuş durumdasınız. Yeterince bilgi sahibi olsaydınız baştaki adamlar sonsuza dek ortadan kaybolmanız gerektiğine karar verebilirdi.”</p>

    <p>Stu bir şey söylemedi. Şaşkındı.</p>

    <p>“Ama buraya geliş sebebim sizi tehdit etmek değil. İşbirliğinizi istiyoruz, Bay Redman. Buna çok ihtiyacımız var.”</p>

    <p>“Buraya birlikte geldiğim insanlar nerede?”</p>

    <p>Deitz iç cebinden bir kâğıt çıkardı. “Victor Palfrey, öldü. Norman Bruett, Robert Bruett, öldü. Thomas Wannamaker, öldü. Ralph Hodges, Bert Hodges, Cheryl Hodges, öldü. Christian Ortega, öldü. Anthony Leominster, öldü.”</p>

    <p>İsimler Stu’nun zihninde dans ediyordu. Barmen Chris. Barın altında daima bir beyzbol sopası bulundururdu ve Chris’in sopayı kullanacağını söylerken şaka yaptığını zanneden her kamyoncu sonunda büyük bir sürprizle karşılaşırdı. Ön konsolun altında Cobra CB telsiz bulunan o büyük International’ı kullanan Tony Leominster. Bazen Hap’in istasyonuna uğrardı, ama Campion’un pompaları devirdiği gece orada değildi. Vic Palfrey... onu kendini bildi bileli tanırdı. Vic nasıl ölmüş olabilirdi? Ama onu en çok etkileyen Hodges ailesi olmuştu.</p>

    <p>“<em>Hepsi</em> mi?” diye sorduğunu duydu kendi sesinin. “Ralph’in bütün <em>ailesi</em> mi öldü?”</p>

    <p>Deitz kâğıdın arkasını çevirdi. “Hayır, Eva adında küçük bir kız hayatta. Dört yaşında.”</p>

    <p>“Durumu nasıl?”</p>

    <p>“Kusura bakmayın, gizli bilgi.”</p>

    <p>Öfke, tatlı bir sürpriz gibi beklenmedik ve ani bir şekilde içini doldurdu. Ayağa fırlayıp, Deitz’in yakasına yapıştı ve sarsmaya başladı. Çift camlı pencerenin gerisinde bir hareketlenme olduğunu göz ucuyla fark etmişti. Mesafe ve ses geçirmez duvarlar yüzünden boğuklaşmış olan alarm sesini duyar gibi oldu.</p>

    <p>“Ne yaptınız?” diye bağırdı. “Ne yaptınız? Tanrı aşkına, <em>ne</em> yaptınız?”</p>

    <p>“Bay Redman...”</p>

    <p>“Ha? <em>Ne</em> halt işlediniz?”</p>

    <p>Kapı tıslayarak açıldı. Zeytin yeşili ve kahverengi üniformalar giymiş üç iri adam içeri daldı. Üçünde de burun filtresi vardı.</p>

    <p>Deitz, onlara bakıp tersçe bağırdı. “Çıkın!”</p>

    <p>Üç adam kararsız kalmıştı.</p>

    <p>“Ama emirler...”</p>

    <p>“Hemen çıkın! <em>Bu</em> bir emirdir!”</p>

    <p>Adamlar geri çekildi. Deitz sakince yatağa oturdu. Yakası buruşmuş, saçı alnına düşmüştü. Hepsi buydu. Stu’ya sakince, hatta şefkatle bakıyordu. Stu çılgınca bir an adamın burun filtresini çekip almayı düşündü, ama sonra aklına Geraldo geldi. Bir kobay faresine verilebilecek en aptalca isimdi. Umutsuzluk soğuk su gibi suratına çarptı. Oturdu.</p>

    <p>“Tanrım,” diye mırıldandı.</p>

    <p>“Dinleyin,” dedi Deitz. “Burada olmanızın sorumlusu ben değilim. Denninger veya tansiyonunuzu ölçmek için gelen hemşireler de değil. Bir sorumlu varsa Campion olduğu söylenebilir, ama bütün suçu onun üstüne de yıkamayız. Kaçtı ama onun yerinde olsam ben de kaçardım. Teknik bir hata sayesinde kaçabildi. Sorun hâlâ devam ediyor. Sorunu gidermeye çalışıyoruz. Ama bu bizi sorumlu yapmaz.”</p>

    <p>“O halde kim sorumlu?”</p>

    <p>“Hiç kimse,” dedi Deitz ve gülümsedi. “Bu meselede sorumluluk o kadar çok yere dağılıyor ki görülemiyor. Bir kazaydı. Pek çok şekilde gerçekleşebilirdi.”</p>

    <p>“Ne kazaymış ama,” dedi sesi neredeyse bir fısıltıya dönmüş olan Stu. “Ya diğerleri? Hap ve Hank Carmichael? Lila Bruett? Oğulları Luke? Monty Sullivan...”</p>

    <p>“Gizli bilgi,” dedi Deitz. “Beni biraz daha sarsacak mısınız? Kendinizi daha iyi hissetmenizi sağlayacaksa hiç durmayın.”</p>

    <p>Stu hiçbir şey söylemedi, ama ona öyle bir baktı ki Deitz gözlerini kaçırıp pantolonundaki buruşukluklarla oynamaya başladı.</p>

    <p>“Hayattalar,” dedi. “Zamanı geldiğinde onları görmeniz mümkün olabilir.”</p>

    <p>“Ya Arnette?”</p>

    <p>“Karantinaya alındı.”</p>

    <p>“Orada kimler öldü?”</p>

    <p>“Kimse.”</p>

    <p>“Yalan söylüyorsunuz.”</p>

    <p>“Böyle düşünmenize üzüldüm.”</p>

    <p>“Buradan ne zaman çıkabilirim?”</p>

    <p>“Bilmiyorum.”</p>

    <p>“Gizli bilgi mi?” diye sordu Stu acı bir ifadeyle.</p>

    <p>“Hayır, sadece bilinmiyor. Hastalığı kapmış görünmüyorsunuz. Neden hasta olmadığınızı bilmek istiyoruz. Öğrendiğimizde serbest kalacaksınız.”</p>

    <p>“Tıraş olabilir miyim? Kaşıntı yapıyor.”</p>

    <p>Deitz gülümsedi. “Denninger’ın testlere devam etmesine izin verirseniz sizi tıraş etmesi için hemen bir hastabakıcı gönderirim.”</p>

    <p>“Kendim hallederim. On beş yaşımdan beri tıraş oluyorum.”</p>

    <p>Deitz başını kararlı bir ifadeyle iki yana salladı. “Olmaz.”</p>

    <p>Stu, ona gülümsedi. “Gırtlağımı keseceğimden mi korkuyorsunuz?”</p>

    <p>“Sadece...”</p>

    <p>Stu bir dizi şiddetli öksürükle Deitz’in sözünü kesti. İki büklüm olmuştu.</p>

    <p>Öksürük krizinin Deitz üzerinde elektrik çarpmış gibi bir etkisi oldu. Yatağın üzerinden fırladı ve neredeyse uçarcasına kapıya koştu. Kare anahtarı bulmak için telaşla cebini karıştırıp, yuvasına sokmaya çalıştı.</p>

    <p>“Zahmet etme,” dedi Stu sakince. “Numara yapıyordum.”</p>

    <p>Deitz yavaşça ona doğru döndü. Suratı değişmişti. Dudakları öfkeyle kısılmıştı. Gözlerini ona dikti. “<em>Ne</em> yapıyordun?”</p>

    <p>“Numara,” dedi Stu. Gülümsemesi yayıldı.</p>

    <p>Deitz, ona doğru iki kararsız adım attı. Yumruklarını sıktı, açtı, tekrar sıktı. “Ama neden? Neden böyle bir şey yapasın?”</p>

    <p>“Kusura bakma,” dedi Stu gülümseyerek. “Bu bilgi gizli.”</p>

    <p>“Seni orospu çocuğu,” dedi Deitz şaşkınca.</p>

    <p>“Hadi git. Git ve testlerine devam edebileceklerini söyle.”</p>

    <p>O gece onu buraya getirmelerinden beri ilk kez iyi bir uyku çekti. Ve son derece canlı bir rüya gördü. Her zaman oldukça fazla rüya görürdü –karısı uykusunda kıpırdanıp sayıklamasından şikâyet ederdi– ama böylesini hiç görmemişti.</p>

    <p>Kırsal bir bölgede, bir yolda, asfaltın kemik beyazı toprakla birleştiği noktada duruyordu. Yaz güneşi göz kamaştırıcı bir şekilde parlıyordu. Yolun iki yanındaki yeşil mısır tarlaları adeta sonsuza dek uzanıyordu. Bir tabela vardı ama tozlandığı için okunmuyordu. Uzaklardan kargaların sesi geliyordu. Daha yakında biri, akustik gitar çalıyordu. Vic Palfrey de akustik gitar çalardı, oldukça da iyiydi.</p>

    <p><em>Buraya gelmem lazım,</em> diye düşündü Stu belli belirsiz. <em>Evet, gelmem gereken yer burası.</em></p>

    <p>Hangi şarkıydı bu? “Beautiful Zion” “The Fields of My Father’s Home” “Sweet Bye and Bye” mı? Çocukluğundan hatırladığı, piknikleri çağrıştıran bir melodiydi. Ama hangisi olduğunu anımsayamamıştı.</p>

    <p>Sonra müzik kesildi. Bir bulut, güneşi perdeledi. Korkmaya başladı. Çok korkunç, yangından, depremden veya salgından da kötü bir şeyin varlığını hissetmeye başladı. Mısırların arasındaki bir şeydi ve onu izliyordu. Mısırlar arasında kötücül bir şey vardı.</p>

    <p>Baktı ve gölgeler içinde, mısırların ötesinde iki kıpkırmızı yanan göz gördü. Bu gözler, içini bir sansar görmüş tavuk gibi felç edici, ümitsizlik dolu bir korkuyla doldurdu. <em>O,</em> diye düşündü. Yüzü olmayan adam. <em>Ah yüce Tanrım. Ah yüce Tanrım, hayır.</em></p>

    <p>Derken rüya bitti ve nerede olduğunu bilmeyerek huzursuzca, aynı zamanda rahatlama hissiyle uyandı. Önce banyoya, ardından pencereye gitti. Aya baktı. Tekrar yatağa döndü, ama uyuyabilmesi bir saatini aldı. Tüm o mısırlar, diye düşündü uykulu bir şekilde. Iowa veya Nebraska olmalı. Belki Arkansas’ın kuzeyi. Ama buralara daha önce hiç gitmemişti.</p>
  </div>
</body>
</html>
