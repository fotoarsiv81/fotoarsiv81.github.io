<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">71. Bölüm</h2>

    <p>Eylülün on yedisiydi ve vakit gece yarısına yaklaşmıştı. Randall Flagg çölde ayakucundan çenesine kadar üç battaniyenin altına gömülmüştü. Dördüncü battaniyeyi ise sadece gözleriyle burnunun ucunu açıkta bırakacak şekilde başına sarmıştı.</p>

    <p>Zihnini düşüncelerden arındırmaya çalıştı. Kıpırdamadan durdu. Yıldızların soğuk ışığı geceyi aydınlatıyordu.</p>

    <p>Göz’le etrafı taramaya başladı.</p>

    <p>Hafif, acısız bir çekilme hissiyle kendinden ayrıldığını hissetti. Bir şahin gibi sessizce uçarak yükseldi ve uzaklaştı. Artık geceye karışmıştı. Karganın, kurdun, sansarın, kedinin gözüydü. Akrepti, örümcekti. Çöl havasında sonsuza dek uzanıyormuş gibi görünen zehirli bir oktu. Ne olursa olsun. Göz, onu terk etmemişti.</p>

    <p>Dünya yüzeyindeki her şey öylece serilmişti. Üstlerinden zahmetsizce uçuyordu.</p>

    <p><em>Geliyorlar... Utah’a varmak üzereler...</em></p>

    <p>Koca bir mezarlığa dönmüş olan sessiz dünyanın üstünde uçmaya devam etti. Eyaletlerarası otoyolla ikiye ayrılmış olan çöl hemen altında bembeyaz uzanıyordu. Doğuya doğru uçup eyalet sınırını geçti. Bedeni çok uzaktaydı, parlak gözleri yuvalarında sadece akları görünecek şekilde dönmüştü.</p>

    <p>Aşağıdaki arazi değişmeye başladı. Engebeler, tepeler, rüzgârla oyulmuş sütunlar belirdi. Otoyol ortadan boylu boyunca ilerliyordu. Kuzeyde, uzakta, Bonneville Tuz Havzaları vardı. Batıda bir yerlerde ise Skull Vadisi. Uçmaya devam etti. Rüzgârın sesi, ölü ve uzak...</p>

    <p>Richfield’ın güneyinde bir yerlerde, yıldırım çarpmış çok yaşlı bir çam ağacının tepesine tünemiş bir kartal, karanlıkta çok yakınından bir şey geçtiğini hissetti ve korkusuzca ona doğru bir hamle yaptı, ama ölümcül bir soğuğun sırıtan etkisiyle afalladı. Bir taş gibi düşmeye başladı. Tam yere çakılacaktı ki kendini toparlamayı başardı.</p>

    <p>Kara Adam’ın Göz’ü doğuya doğru uçmaya devam etti.</p>

    <p>I-70’in üzerindeydi. Salgından sonra sadece sıçanlara, kedilere ve artık insan kokusu almadığı için ormanlık alandan çıkmaya cesaret ederek binalara yaklaşan geyiklere kalmış olan kasabalar altında birer birer beliriyordu. Freemont, Green River, Sego, Thompson ve Harley Dome gibi isimleri olan kasabalar. Sonra karşısına yine terk edilmiş olan küçük bir şehir çıktı. Grand Junction, Colorado. Sonra...</p>

    <p>Grand Junction’ın hemen doğusunda bir kamp ateşi gördü.</p>

    <p>Göz daireler çizerek inmeye başladı.</p>

    <p>Kamp ateşi sönmeye yüz tutmuştu. Etrafında uyumakta olan dört şekil vardı.</p>

    <p>Demek doğruydu.</p>

    <p>Göz onlara soğukça baktı. Geliyorlardı. Neden geldiklerine dair en ufak bir fikri bile yoktu, ama geliyorlardı. Nadine doğru söylemişti.</p>

    <p>Alçak bir hırıltı duyuldu ve Göz diğer tarafa döndü. Kamp ateşinin diğer tarafında bir köpek vardı. Başını eğmiş, kuyruğunu bacaklarının arasına kıstırmıştı. Gözleri amber gibi parlıyordu. Hırıltısı, sonsuza dek uzayan bir kumaş yırtılıyormuşçasına kesintisizdi. Göz ona dikilince köpek hiç korkmadan aynı şekilde karşılık verdi. Üst dudağı gerilip çekildi ve sivri dişleri ortaya çıktı.</p>

    <p>Şekillerden biri doğrulup oturdu. “Kojak,” diye mırıldandı uykulu bir sesle. “Tanrı aşkına, sesini keser misin?</p>

    <p>Tüyleri kabarmış olan Kojak hırlamaya devam etti.</p>

    <p>Uyanan adam –Glen Bateman’dı– aniden huzursuzca etrafına bakındı. “Kim var orada oğlum?” diye fısıldadı köpeğe. “Orada biri mi var?”</p>

    <p>Kojak hırlamaya devam etti.</p>

    <p>“Stu!” Adam yanındaki şekli sarstı. Uyku tulumundaki şekil bir şeyler mırıldandıktan sonra uyumaya devam etti.</p>

    <p>O an kara Göz olan Kara Adam, yeterince görmüştü. Köpeğin onun varlığını hissettiğini anlayarak oradan uzaklaştı. Hırıltılar önce gürültülü, sonra uzaklaşıp hafifleyen ve yok olan havlamalara dönüştü.</p>

    <p>Geride sessizlik ve hızla akan karanlık kaldı.</p>

    <p>Ne kadar olduğunu bilmeden çölün üstünde durup aşağıdaki bedenine baktı. Sonra yavaşça ona doğru alçaldı ve içine girdi. Birleşme anında garip bir baş dönmesi hissetti. Sonra Göz gitti ve geride sadece parlayan soğuk yıldızlara dikilmiş kendi gözleri kaldı.</p>

    <p>Evet, geliyorlardı.</p>

    <p>Flagg gülümsedi. Onlara gelmelerini ihtiyar kadın mı söylemişti? Ölüm döşeğindeyken onlara intihar etmelerini buyursa onu da yapacaklar mıydı? Bunun mümkün olduğunu düşündü.</p>

    <p>Unuttuğu şey, o kadar basitti ki afallatıyordu: <em>Onların</em> da sorunları vardı, <em>onlar</em> da korkuyordu... ve bunların sonucu olarak inanılmaz bir hata yapıyorlardı.</p>

    <p>Peki diğerleri tarafından kovulmuş olmaları mümkün müydü?</p>

    <p>Bu fikir üzerinde biraz kafa yorduktan sonra pek muhtemel olmadığına karar verdi. Kendi istekleriyle geliyorlardı, bu bilinçli bir tercihti. Yamyamların köyüne giden bir misyoner gibi ulvi ve temiz bir amaçları vardı.</p>

    <p>Aman ne güzel!</p>

    <p>Şüpheler son bulacaktı. Korkular bilecekti. Bunun için tek gereken, bu dördünün kesik başını MGM Grand’in önünde sopalara geçirerek sergilemekti. Vegas’taki herkesi oraya toplayacak ve görmelerini sağlayacaktı. Fotoğraflarını çektirip ilanlar bastıracak, sonra ilanları Los Angeles’a, San Francisco’ya, Spokane’e ve Portland’a dağıtacaktı.</p>

    <p>Beş kafa. Köpeğin başını da sopaya geçirecekti.</p>

    <p>“Uslu köpekçik,” dedi Flagg ve Nadine’in onu oyuna getirip terastan fırlattırmasından beri ilk kez güldü.</p>

    <p>O gece çok iyi uyudu. Sabah haber göndererek Utah ve Nevada arasındaki yollardaki nöbetçi sayısının üç katına çıkarılmasını emretti. Artık doğuya giden tek bir adamı değil, batıya giden dört adamla bir köpeği arıyorlardı. Ve canlı ele geçirilmelerini istiyordu. Ne pahasına olursa olsun.</p>

    <p>Ah, evet.</p>
  </div>
</body>
</html>
