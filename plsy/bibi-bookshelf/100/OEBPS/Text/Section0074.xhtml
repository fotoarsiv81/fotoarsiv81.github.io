<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">54. Bölüm</h2>

    <p class="orta"><em>Özgür Bölge Kalıcı Kurulu Toplantısından Notlar</em></p>

    <p class="orta"><em>19 Ağustos 1990</em></p>

    <p class="toplanti_basi">Toplantı, Stu Redman ve Fran Goldsmith’in dairesinde gerçekleşti. Özgür Bölge Kurulu’nun bütün üyeleri oradaydı.</p>

    <p>Stu Redman kendi dahil olmak üzere herkesi Kalıcı Kurul’a seçildiği için tebrik etti. Harold Lauder’a bir teşekkür mektubu yazılmasını ve tüm kurul üyelerince imzalanmasını teklif etti. Teklif, oybirliğiyle kabul edildi.</p>

    <p>Stu: “Her zamanki işleri bitirdikten sonra Glen Bateman birkaç meseleyi gündeme getirecek. Ne olduklarını ben de sizin gibi bilmiyorum ama içlerinden birinin, bir sonraki halk toplantısı olduğunu tahmin ediyorum. Haklı mıyım Glen?”</p>

    <p>Glen: “Sıramı bekleyeceğim.”</p>

    <p>Stu: “Bak sen. Yaşlı bir ayyaşla yaşlı ve kel bir profesör arasındaki tek fark, profesörün kafanızı ütülemeden önce sırasını beklemesidir.”</p>

    <p>Glen: “Bu aydınlatıcı bilgi için teşekkürler Doğu Teksas.”</p>

    <p>Fran, Stu ve Glen’in çok eğlendiğini gördüğünü, ama bir an önce sadede gelmek istediğini, çünkü en sevdiği televizyon programının saat dokuzda başlayacağını söyledi. Bu yorumu, belki de hak ettiğinden fazla kahkahaya yol açtı.</p>

    <p>Gündemin ilk önemli maddesi, batıya gönderilecek olan keşif grubuydu. Tekrar belirtmek gerekirse kurul, Yargıç Farris, Tom Cullen ve Dayna Jurgens’e teklif götürmeye karar vermişti. Stu, tekliflerin aday gösteren kişilerce yapılmasını önerdi. Yani Larry Underwood yargıca; Nick, Ralph Brentner’ın yardımıyla Tom’a; Sue ise Dayna’ya soracaktı.</p>

    <p>Nick, Tom’u bu göreve hazırlamanın birkaç gün süreceğini söyleyince Stu konu açılmışken onları ne zaman göndereceklerini sordu. Larry hepsinin birlikte gönderilmesinin şüphe çekeceğini söyledi. Büyük ihtimalle hem yargıcın hem Dayna’nın birden fazla casus göndereceklerinden şüpheleneceğini, ama isim bilmedikleri sürece ağızlarından kaçıramayacaklarını sözlerine ekledi. Fran batıda bekleyen adamın –eğer bir adamsa– onlara yapabilecekleri düşünülürse ağızdan kaçırma lafının hafif kalacağını söyledi.</p>

    <p>Glen: “Yerinde olsam bu kadar karamsar olmazdım Fran. Düşmanımızın biraz bile zeki olduğunu varsayarsak, görevlendirdiğimiz ajanlara işine yarayabilecek hayati bilgiler vermeyeceğimizi bilecektir. İşkencenin ona pek bir şey kazandırmayacağının bilincinde olacaktır.”</p>

    <p>Fran: “Yani kafalarını okşayacak ve bir daha yapmamalarını söyleyecek, öyle mi? Bana kalırsa sırf <em>zevk aldığı</em> için onlara işkence edebilir. Buna ne diyeceksin?”</p>

    <p>Glen: “Sanırım <em>söyleyebileceğim</em> fazla bir şey yok.”</p>

    <p>Stu: “Karar verildi Frannie. Onları tehlikeli bir göreve gönderdiğimizin farkındayız ve bu kararı vermek hiçbirimiz için kolay olmadı.”</p>

    <p>Glen onları şu tarih ve sırayla göndermeyi teklif etti: Yargıç ayın yirmi altısında, Dayna yirmi yedisinde, Tom yirmi sekizinde gidecek, hiçbiri diğerinin varlığından haberdar olmayacak ve her biri farklı bir yoldan gidecekti. Bu şekilde Tom’u göreve hazırlamaya yetecek vakit de olurdu.</p>

    <p>Nick, Tom’un dönüş vaktinin hipnoz yöntemiyle telkin edileceğini, ama diğerlerine kendilerine en uygun zamanda dönmelerinin söylenmesi gerektiğini belirtti. Dönüş vakitlerini belirlemelerinde hava koşullarının da çok etkisi olacaktı. Ekimin ilk haftası dağlarda yoğun kar yağışı olabilirdi. Nick batıda üç haftadan fazla kalmamalarının önerilmesi gerektiğini düşündüğünü söyledi.</p>

    <p>Fran kar erken bastırdığı takdirde dağ yolunu kullanmak yerine güneyden dolaşabileceklerini söyledi, ama Larry, Sangre de Cristo’nun önlerine çıkacağını ve ancak Meksika üzerinden gelebileceklerini söyleyerek itiraz etti. Öyle olursa yüzlerini bahardan önce göremezlerdi.</p>

    <p>Larry koşullar göz önüne alındığında yargıcın daha erken gönderilmesinin mantıklı olacağını söyledi ve 21 Ağustos’ta, yani iki gün sonra yola çıkmasını teklif etti.</p>

    <p>Böylece keşif grubu... ya da casuslar konusu kapanmış oldu.</p>

    <p>Sonra Glen’e söz verildi. Dediklerini teyp kaydından birebir aktarıyorum:</p>

    <p>Glen: “25 Ağustos’ta bir başka halk toplantısı yapılmasını teklif ediyorum. O toplantıda görüşülmesini önereceğim birkaç mesele var.</p>

    <p>“Sizi şaşırtabilecek bir şeyi belirterek başlamak istiyorum. Özgür Bölge’de altı yüz kadar kişi olduğunu varsayıyoruz, Ralph sağ olsun gelen <em>büyük grupların</em> kaydını titizlikle yaptı ve toplam nüfusu tahmin ederken bu rakamlardan yararlandık. Ama her gün birer ikişer gelen insanlar da oldu. Bu şekilde günde ortalama on kişinin geldiğini kabul edebiliriz. Bugün Leo Rockway ile Chautauqua Salonu’na gidip sandalyeleri saydık. Toplam altı yüz yedi adetti. Bu size ne ifade ediyor?”</p>

    <p>Sue Stern toplam nüfusun bu olamayacağını, salonun gerisinde ve koridorlarda ayakta duran pek çok kişinin olduğunu söyledi. Sonra hepimiz Glen’in anlatmaya çalıştığını gördük ve tabiri caizse yıldırım çarpmışa döndük.</p>

    <p>Glen: “Kaç kişinin ayakta kaçının oturuyor olduğunu kesin olarak bilmemiz mümkün değil, ama toplantıya dair anılarım çok taze ve ayakta yüz kişinin olduğunu söylemek fazlasıyla muhafazakâr bir tahmin olur. Yani anlayacağınız, Özgür Bölge’de yedi yüzden fazla insan var. Leo ile elde ettiğimiz bulgular ışığında önümüzdeki toplantıdaki gündem maddelerinden birinin Nüfus Sayım Komitesi olmasını teklif ediyorum.”</p>

    <p>Ralph: “Hay aksi! Bu benim kabahatim.”</p>

    <p>Glen: “Hayır, değil. Koltuğunun altında pek çok karpuz vardı ve hepsini gayet iyi idare ettiğin konusunda hepimiz hemfikiriz...”</p>

    <p>Larry: “Kesinlikle.”</p>

    <p>Glen: “...ama günde sadece dört kişi bile gelse bu haftada otuz kişi demektir. Ve benim tahminim on iki ila on dört arasında bir rakam olduğu. Doğruca bize gelip Boulder’a vardıklarını haber vermiyorlar biliyorsunuz. Abagail Ana da olmayınca vardıktan sonra hepsinin mutlaka gideceği ve sayılabileceği bir yer de kalmamış oldu.”</p>

    <p>Fran Goldsmith, Glen Bateman’ın Nüfus Sayım Komitesi’nin 23 Ağustos tarihli halk toplantısındaki gündem maddelerinden biri olması yönündeki teklifini destekledi.</p>

    <p>Larry: “Bunun işe yarar bir sonucu olacaksa ben de desteklerim ama...”</p>

    <p>Nick: “Ama ne Larry?”</p>

    <p>Larry: “Şey... elimizde endişelenecek onca konu varken bürokrasiye girmenin ne yararı var?”</p>

    <p>Fran: “Ben nüfus sayımı için en azından bir geçerli sebep söyleyebilirim.”</p>

    <p>Larry: “Neymiş o?”</p>

    <p>Fran: “Eh, Glen haklıysa bir sonraki toplantı için daha büyük bir salon ayarlamamız gerekecek. Önceliğimiz bu olmalı. Yirmi beşinde sayımız sekiz yüzü bulursa Chautauqua Salonu’na sığmamız mümkün değil.”</p>

    <p>Ralph: “Tanrım, ben bunu hiç düşünmemiştim. Bu iş için yeterli olmadığımı size <em>söylemiştim</em> millet.”</p>

    <p>Stu: “Rahat ol Ralph. Üstüne düşeni fazlasıyla yapıyorsun.”</p>

    <p>Sue: “Peki toplantıyı nerede yapacağız?”</p>

    <p>Glen: “Bir dakika, bir dakika. Sırayla gidelim. Ortada oylanmayı bekleyen bir teklif var!”</p>

    <p>Nüfus Sayım Komitesi’nin bir sonraki halk toplantısının gündem maddelerinden biri olması oybirliğiyle kabul edildi.</p>

    <p>Stu daha sonra toplantının, kapasitesi muhtemelen binin üzerinde olan Munzinger Salonu’nda gerçekleştirilmesini teklif etti.</p>

    <p>Sonra Glen tekrar söz istedi ve konuşmaya başladı.</p>

    <p>Glen: “Diğer konulara geçmeden önce nüfus sayımı için bir başka iyi sebep belirtmek istiyorum ve bu, partiye kaç paket cips getireceğimize karar verebilmekten çok daha ciddi bir sebep. Kimlerin geldiğini bilmeliyiz... ama kimlerin ayrıldığını bilmemiz de önemli. Çünkü bence giden var. Belki sadece paranoyadır, ama aşina olduğum bazı yüzlerin artık etrafta olmadığına yemin edebilirim. Her neyse, Chautauqua Salonu’ndan ayrıldıktan sonra Leo ile Charlie Impening’in evine gittik. Bilin bakalım ne bulduk? Ev bomboştu. Charlie eşyalarını toplamış ve sırra kadem basmış.”</p>

    <p>Kurul üyelerinden şaşkın ve kısmen küfürlü tepkiler geldi; her ne kadar renkli olsalar da kayıtlara girmelerine gerek yok.</p>

    <p>Daha sonra Ralph kimin gittiğini bilmenin bize ne faydası olacağını sordu. Impening gibiler Kara Adam’ın yanına gitmeyi tercih ederse buna, onlardan kurtulmak gözüyle bakmamız gerektiğini söyledi. Kurul üyelerinden birkaçı, Ralph’i alkışladı. Liseli bir genç gibi kızardığını belirtmeden geçemeyeceğim.</p>

    <p>Sue: “Hayır, ben Glen’in demek istediğini anlıyorum. Bilgi kaçağı olur.”</p>

    <p>Ralph: “Ne yapacağız peki? Gitmeye kalkanları hapse mi alacağız?”</p>

    <p>Glen: “Kulağa hiç hoş gelmiyor, ama bence bu seçeneğin üzerinde durmamız gerek.”</p>

    <p>Fran: “Hayır efendim. Casus göndermeyi midem kaldırabilir. Ama buraya gelip yaptığımız işleri beğenmeyenleri hapse tıkmak? Tanrım, Glen! Bu sivil polislik!”</p>

    <p>Glen: “Evet, öyle denebilir. Ama buradaki pozisyonumuz son derece belirsiz. Beni baskıyı savunmaya mecbur konumda bırakıyorsun, bence bu haksızlık. Sence Düşmanımıza böyle bir bilgi akışına göz yummalı mıyız?”</p>

    <p>Fran: “Yine de bu durum hiç hoşuma gitmiyor. 1950’lerde Joe McCarthy’nin başında Komünizm vardı. Bizim ise Kara Adamımız var. Ne harika.”</p>

    <p>Glen: “Birinin çok önemli bir bilgiyle buradan ayrılması riskini göze almaya hazır mısın Fran? Mesela Abagail Ana’nın artık yanımızda olmadığı gerçeği?”</p>

    <p>Fran: “Bu bilgiyi Charlie Impening’den alabilir. Başka ne gibi önemli bilgimiz var Glen? Daha ne yaptığımızı bile tam olarak bilmiyoruz.”</p>

    <p>Glen: “Kaç kişi olduğumuzu bilmesini istiyor musun? Ya teknik sorunlarla nasıl ilgilendiğimizi? Henüz bir doktorumuzun bile olmadığını?”</p>

    <p>Fran, kurulun yaptıkları hoşlarına gitmedi diye insanları hapse almak yerine bunların bilinmesini tercih edeceğini söyledi. Sonra Stu karşıt fikirde olan insanları hapse atma fikrinin tartışılmasının bir başka zamana ertelenmesini teklif etti. Teklif, Glen’in ret oyuna rağmen çoğunluk tarafından kabul edildi.</p>

    <p>Glen: “Bu meselenin er geç karşınıza çıkacağını bilin. Muhtemelen beklediğinizden de çabuk olacak. Charlie Impening’in her şeyi Flagg’e anlatacak olması yeterince kötü zaten. Kendi kendinize Impening’in vereceği bilgilerin teorik bir x faktörüyle çarpılmasını isteyip istemediğinizi sormanız gerek. Her neyse, konunun ertelenmesine karar vermiştiniz. Bir sorun daha var... kuruldaki pozisyonumuzun süresi belli değil, bunu düşünmüş müydünüz? Görevde altı hafta mı, altı ay mı, altı yıl mı kalacağımız meçhul. Benim önerim görev süresinin bir yıl olması... bir yılda Harold’ın deyişiyle başlangıcın sonuna varabiliriz. Bir yıllık görev süresinin de toplantıdaki gündem maddelerinden biri olmasını öneriyorum.</p>

    <p>“Son bir konuya daha parmak basmak istiyorum. Kasabayı halk toplantılarıyla idare etmek sadece bir süre mümkün olacak. Nüfus üç bini buluncaya kadar mesela. Ama büyüyüp sayımız arttıkça insanlar kendi aralarında bölünecek ve gruplaşmalar, ihtilaflar olacak. Bence Boulder’ı kış sonunda, en geç baharda bir cumhuriyet haline getirmek için kafa kafaya verip dikkatli bir şekilde düşünmeliyiz.”</p>

    <p>Glen’in son teklifi üzerinde gayriresmi fikir alışverişleri oldu, ama bu toplantıda herhangi bir karara varılmadı. Nick’e söz verildi ve o da Ralph’e bir kâğıt uzattı.</p>

    <p>Nick: “Bunu ayın on dokuzu sabahı, akşamki toplantıya hazırlık olarak yazıyorum ve Ralph’ten son madde olarak okumasını isteyeceğim. Dilsiz olmak bazen gerçekten çok zor, ama teklif etmek üzere olduğum şeyin bütün olası sonuçlarını düşündüm. Bunun, bir sonraki halk toplantısının gündem maddelerine dahil edilmesini istiyorum: ‘Özgür Bölge’de başına Stu Redman’ın getirileceği bir Kanun ve Düzen Bölümü kurmak.’”</p>

    <p>Stu: “Bu aniden üzerime yüklemek için çok büyük bir sorumluluk Nick.”</p>

    <p>Glen: “İlginç. Ucu az önce konuştuğumuz meseleye de dayanıyor. Bırak sözünü tamamlasın Stu. Daha sonra sen de aklından geçenleri söylersin.”</p>

    <p>Nick: “Kanun ve Düzen Bölümü’nün merkezi, Boulder Adalet Sarayı olacak. Stu’nun otuz kişiyi görevlendirme yetkisi olacak. Otuzdan fazlası için Kalıcı Kurul’da, yetmişten fazlası için ise halk toplantısında çoğunluğun oyu gerekecek. Bir sonraki toplantının gündem maddeleri arasında bunun da olmasını teklif ediyorum. Gerçi biz kabul edip kıçımızı yırtsak da son karar Stu’ya kalıyor.”</p>

    <p>Stu: “Doğru!”</p>

    <p>Nick: “Kanuna ihtiyaç duyacak kadar büyüdük. Kanun olmazsa, iplerin ucu kaçacaktır. Gehringer denen genç Pearl Sokağı’nda bir arabayla sürat denemeleri yapıyordu mesela. Sonunda arabayı çarptı ve kazayı ucuz atlatarak alnında bir kesikle kurtuldu. Kendini veya bir başkasını canından edebilirdi. Onu gören herkes bu durumun sonunun hiç hayırlı olmayacağını biliyordu. Ama kimse onu durdurmak için bir şey yapamadı, çünkü bunun için gerekli yetkileri yoktu. Bu bir örnek. Bir de Rich Moffat var. Aranızda onu tanıyanlar vardır muhtemelen. Tanımayanlar için açıklamak gerekirse Rich, Boulder’ın tescilli tek alkoliği. Ayıkken fena biri değil ama sarhoşken ne yapacağı hiç belli olmuyor ve günün büyük bölümünde sarhoş. Üç dört gün önce küfelik olup Araphoe’daki bütün vitrin camlarını kırmaya kalktı. Biraz ayılınca onunla bu olayı konuştum ve çok mahcup oldu. Geldiği yönü gösterdi ve, ‘Şuraya bak,’ dedi. ‘Şu yaptığıma bak. Kaldırım cam parçalarıyla dolu. Ya bir çocuk yaralanırsa? Tek suçlusu ben olacağım.’”</p>

    <p>Ralph: “Ona hiç acımıyorum. Kesinlikle sempati duymuyorum.”</p>

    <p>Fran: “Hadi ama Ralph. Alkolizm bir hastalıktır.”</p>

    <p>Ralph: “Kıçımın hastalığı. Bence irade eksikliğinden başka bir şey değil.”</p>

    <p>Stu: “İkiniz de çizmeyi aştınız. Biraz sakin lütfen.”</p>

    <p>Ralph: “Kusura bakma Stu. Nick’in yazdıklarını okumaya devam ediyorum.”</p>

    <p>Nick: “Uzun lafın kısası, Rich’e bir süpürge buldum ve camların çoğunu temizledi. Oldukça da iyi bir iş çıkardı. Ama neden onu hiç kimsenin engellemeye kalkmadığını sormakta haklıydı. Eski günlerde olsa içecek bu kadar sert içkiyi hayatta bulamazdı. Rich ayyaşın teki. Ama şimdi raflar içilmeyi bekleyen alkol derecesi yüksek içkilerle dolu. Ve bence ikinci vitrini kırdıktan sonra mutlaka durdurulmalıydı, ama caddenin güney kısmında üç sokak boyunca bulunan bütün vitrinleri indirmiş. Sonunda yorulup bırakmış. Size bir örnek daha, ismi lazım olmayan bir adam, yine ismi lazım olmayan kadınının bir başka adamla birlikte olduğunu öğrenmiş. Sanırım kimden bahsettiğimi hepimiz biliyoruz.”</p>

    <p>Sue: “Evet, galiba biliyoruz. Yumrukları meşhur, iri adam.”</p>

    <p>Nick: “Her neyse, söz konusu adam hem kadını hem ilişki kurduğu adamı dövmüş. Kimin haklı kimin haksız olduğunun hiçbirimiz için önemli olmadığını düşünüyorum...”</p>

    <p>Glen: “Orada yanılıyorsun Nick.”</p>

    <p>Stu: “Bırak da sözünü bitirsin Glen.”</p>

    <p>Glen: “Bırakacağım ama sonra bu konuya dönmek istiyorum.”</p>

    <p>Stu: “Pekâlâ. Devam et Ralph.”</p>

    <p>Ralph: “Tamam. Artık sonuna yaklaşıyorum.”</p>

    <p>Nick: “...çünkü burada asıl nokta, söz konusu adamın saldırı ve darp suçları işlemiş olmasına rağmen elini kolunu sallaya sallaya aramızda dolaşıyor olması. Üç örnek içerisinde sıradan vatandaşları en çok endişelendiren bu. Çok farklı insanların bir araya geldiği, pek çok anlaşmazlığa ve sürtüşmeye gebe bir toplumuz. Ya bu adam onları dövmek yerine bir rehin dükkânından tabanca alarak ikisini birden vursaydı? O zaman aramızda elini kolunu sallayarak dolaşan bir katil olacaktı.”</p>

    <p>Sue: “Tanrım, Nick, nedir bu? Günün fikri mi?”</p>

    <p>Larry: “Evet bunlar kulağa çok çirkin geliyor ama Nick haklı. Eski bir deyiş vardır, galiba ordu kaynaklı, ‘Ters gitme olasılığı olan bir şey, muhakkak ters gider.’”</p>

    <p>Nick: “Stu halihazırda hem topluluk önünde hem kendi aramızda toplantı başkanımız, yani insanlar zaten onu bir otorite simgesi olarak benimsemiş durumda. Ayrıca bence Stu iyi bir adam.”</p>

    <p>Stu: “Nazik sözlerin için teşekkürler Nick. Galiba yüksek tabanlı ayakkabılar giydiğimi fark etmedin. Şaka bir yana, istediğin buysa adaylığı kabul ediyorum. Sorumluluğu istemediğim muhakkak, Teksas’ta gördüğüm kadarıyla polislerin işi çoğunlukla Rich Moffat gibilerinin üzerlerine istifra etmesi yüzünden üniformalarına bulaşan kusmuğu temizlemek ya da Gehringer gibi ahmakları caddelerden çekip almak. Tek talebim, halk toplantısında gündeme getirdiğimizde bunun için de kurul üyeliğinde olacağı gibi bir yıllık görev süresi belirlenmesi. Ayrıca yıl sonunda görevi bırakmaya niyetli olduğumun anlaşılmasını istiyorum. Bunlar olursa sorun yok.”</p>

    <p>Glen: “Bunlara hiçbirimizin itirazının olacağını sanmıyorum. Nick’e bu teklifinden ötürü teşekkür etmek istiyorum. Dâhiyane bir fikir olduğunu düşündüğüm kayıtlara geçsin lütfen. Teklifi destekliyorum.”</p>

    <p>Stu: “Pekâlâ. Teklifi oylamaya sunuyorum. Görüş bildirmek isteyen var mı?”</p>

    <p>Fran: “Benim bir sorum var. Biri kafanı uçurursa ne olacak?”</p>

    <p>Stu: “Öyle bir şey olacağını düşünmü...”</p>

    <p>Fran: “Evet <em>düşünmüyorsun.</em> Hiç düşünmüyorsun. Düşündüğünüz her şey yanlışsa Nick, bana ne diyecek? ‘Kusura bakma Fran’ mi? ‘Sevdiğin adamı Adalet Sarayı’nda kafasından vurdular, galiba bir <em>hata</em> yaptık’ mı? Tanrım, bir <em>çocuğum</em> olacak, siz ise Stu’yu <em>Pat Garret</em> yapmaya çalışıyorsunuz!”</p>

    <p>Büyük bölümü konuyla ilgisiz, on dakikalık bir tartışma oldu; ardından sadık sekreteriniz bir güzel ağladı ve sonra kontrolünü bir nebze geri kazandı. Stu’nun Özgür Bölge Şerifi olması oylamaya sunuldu ve 6’ya karşı 1 oyla kabul edildi. Fran bu kez oyunu değiştirmedi. Glen toplantıyı bitirmeden önce son bir konuyu belirtmek için söz istedi.</p>

    <p>Glen: “Bu da şu an için sadece bir fikir, herhangi bir teklif değil, oylama yapmayacağız, ama bence herkesin üzerinde düşünmesi gerek. Nick’in kanunsuzluğa dair verdiği üçüncü örneğe dönmek istiyorum. Olayı anlattı ve sonunda kimin haklı kimin haksız olduğunun bizi ilgilendirmediğini söyledi. Bence orada yanılıyordu. Bence Stu hayatımda gördüğüm en adil insan. <em>Ama yargı sistemi olmayan bir kanun teşkilatı adil olamaz.</em> Bu sadece kendi fikrini dayatarak düzen kurmaya çalışmak olur. Diyelim ki malum kişi tabancayı <em>aldı</em> ve kadınla adamı öldürdü. Ve varsayalım Stu şerifimiz olarak adamı yakalayıp hapse tıktı. Sonra ne olacak? Onu içeride ne kadar tutacağız? Kanunen onu kilit altında tutmamamız gerek, en azından geçen gece kabul ettiğimiz anayasaya göre öyle, çünkü orada belirtildiğine göre kişi, kanunen suçluluğu ispatlanmadığı sürece suçsuzdur. Şimdi, adamı hapsedeceğimiz <em>gerçeği</em> hepimizce malum. O sokaklarda serbest dolaştığı sürece kendimizi emniyette hissedebilmemiz mümkün değil! Bu yüzden anayasaya aykırı bile olsa onu içeri tıkacağız, zira yasalara uygunluk ve güvenlik terazinin iki kefesine konacak olsa güvenlik daima ağır basar. Güvenlik ve yasalara uygunluğu birbiriyle çelişmekten kurtarmak bizim görevimiz. Bir yargı sistemi üzerinde düşünmeliyiz.”</p>

    <p>Fran: “Bu çok ilginç, bence de bu konuyu düşünmemiz gerek. Ama şimdi toplantıyı bitirmeyi teklif ediyorum. Geç oldu ve çok yoruldum.”</p>

    <p>Ralph: “Teklifi canıgönülden destekliyorum. Yargı sistemini bir dahaki sefere konuşuruz. Kafamın içi öyle doldu ki başım dönüp duruyor. Ülkeyi tekrar kurmak ilk başta göründüğü kadar kolay değilmiş.”</p>

    <p>Larry: “Kesinlikle.”</p>

    <p>Stu: “Toplantının bitmesi teklif edildi. İtiraz eden var mı?”</p>

    <p>Teklif oybirliğiyle kabul edildi.</p>

    <p class="sekreter sag"><em>Frances Goldsmith, Sekreter</em></p>

    <p class="paragraf">“Neden durdun?” diye sordu Fran bisikletini yavaşça kaldırıma yanaştırarak ayaklarını yere indiren Stu’ya. “Daha yolumuz var.” Gözleri toplantı sırasındaki ağlama krizi yüzünden hâlâ kızarıktı. Stu onu daha önce hiç bu kadar bitkin gördüğünü hatırlamıyordu.</p>

    <p>“Şu şeriflik meselesi...” diye başladı söze.</p>

    <p>“Bu konuda konuşmak istemiyorum Stu.”</p>

    <p>“Birinin yapması gerek hayatım. Ve Nick haklı. En mantıklı aday benim.”</p>

    <p>“Mantığına tüküreyim. Ya ben ve bebek? Bizde mantıklı bir yön yok mu Stu?”</p>

    <p>“Bebek için ne istediğinin farkındayım,” dedi Stu yumuşak sesle. “Bunu şimdiye dek defalarca dile getirmedin mi? Onu çılgınlıklardan arınmış bir dünyaya getirmek istiyorsun. Güvende olmasını istiyorsun. Bunu ben de istiyorum. Ama bunları diğerlerinin önünde söylemek istemedim. Bu seninle benim aramızda. Kabul etmemin en büyük iki sebebi bebek ve sensin.”</p>

    <p>“Biliyorum,” dedi Fran alçak, boğuk bir sesle.</p>

    <p>Stu parmaklarını çenesinin altına koyarak Fran’in başını kaldırdı. Ona gülümseyince Fran bu tebessüme karşılık vermeye çalıştı. Bitkin bir tebessümdü bu ve yanaklarından aşağı yaşlar süzülüyordu, ama hiç yoktan iyiydi.</p>

    <p>“Her şey yoluna girecek,” dedi.</p>

    <p>Fran başını yavaşça salladı ve birkaç damla gözyaşı rüzgâra karıştı.</p>

    <p>“Hiç sanmıyorum,” dedi. “Gerçekten sanmıyorum.”</p>

    <p class="paragraf">Fran gece uzun süre uyuyamadı. Sıcaklık sadece yanınca elde ediliyor, aşk daima bir şekilde acıtıyordu.</p>

    <p>İçinde ani bir önsezi belirdi ve anestezi gibi sinsice bedenini uyuşturdu: Bu işin sonunda mutlaka kan dökülecekti. Ellerini korumak istercesine karnına koydu ve haftalar sonra ilk kez kâbusunu hatırladı: Sırıtmakta olan Kara Adam... ve kıvrılıp bükülmüş askı.</p>

    <p class="paragraf">Harold Lauder boş vakitlerinde gönüllülerden oluşan ekibiyle Abagail Ana’yı aramanın yanı sıra, bir de Defin Komitesi’nde görevliydi ve 21 Ağustos gününü beş adamla birlikte bir çöp kamyonunun arkasında geçirdi. Hepsi de koruyucu tulumlar ve çizmeler giymiş, eldivenlerini eline geçirmişti. Defin Komitesi’nin başı Chad Norris, neredeyse tüyler ürpertici bir sükûnetle Gömme Alanı #1 adını verdiği yerdeydi. Burası Boulder’ın on beş kilometre güneybatısında, bir zamanlar kömür madenlerinin olduğu yerdi. Arazi, ağustos güneşi altında ayın yüzeyi gibi kupkuru görünüyordu. Chad görevi isteksizce kabul etmişti, çünkü eskiden Morristown, New Jersey’de cenaze işlemleri yapan birinin yardımcısıydı.</p>

    <p>Bu sabah Defin Komitesi’nin merkezi olan ve Arapahoe ile Walnut arasında kalan otobüs terminalinde, “Bu tatsız bir iş olacak ama yapılması gerek,” demişti.</p>

    <p>Herkes onaylayan cümleler mırıldanmıştı. Harold’ın karnının gurultusu, mırıltılara karışıyordu. Yapacakları işi düşününce kahvaltı etmeye cesaret edememişti. Yediklerini midesinde tutabileceğinden emin değildi. Abagail Ana’yı arama işine devam edebilir ve kimseden itiraz gelmezdi. Gerçi Özgür Bölge’deki düşünebilen herkes –kendisinden başka gerçekten düşünen olup olmadığı tartışılabilirdi aslında– Boulder civarındaki binlerce kilometrekarelik ormanlık ve engebeli alanı on beş kişilik bir ekiple taramaya kalkışmanın beyhude bir çaba olduğunun farkındaydı. Elbette Abagail Ana, Boulder’dan hiç <em>ayrılmamış</em> da olabilirdi, bunu kimse düşünmemiş gibiydi (ve bu Harold’ı hiç şaşırtmıyordu). Belki merkezden biraz uzakta bir eve saklanmıştı. Öyle olsa ve her evi arasalar bile onu yine bulamayabilirlerdi. Harold arama çalışmalarının akşamları ve hafta sonları yapılmasını önerdiğinde Redman ve Andros hiç itiraz etmemişti. Demek ki onlar da sonucu kabullenmişti.</p>

    <p>Burada olmak yerine arama çalışmalarını sürdürebilirdi, ama toplumda en çok kimler sevilirdi? En çok kimlere güvenilirdi? Kirli işleri yüzünde bir tebessümle yapanlara elbette. Kimsenin yapmadığı işleri gönüllü bir şekilde yapanlara.</p>

    <p>“İstiflenmiş odunları gömmek gibi olacak,” dedi Chad onlara. “Zihninizde böyle kabul ederseniz işiniz kolaylaşır. Aranızdan bazıları istifra edebilir, bunda utanılacak bir şey yok. Başkalarının görmeyeceği bir yerde yapmaya çalışın, yeter. Midenizdekileri boşalttıktan sonra onları istiflenmiş odunlar olarak düşünmek daha kolay olacak. Sadece odun.”</p>

    <p>Adamlar birbirine huzursuz bakışlar fırlattı.</p>

    <p>Chad onları altışar kişilik üç ekibe ayırdı. O ve iki adam, getirileceklerin konulacağı yeri ayarlamaya gitti. Üç ekibe çalışmaları için kasabada ayrı alanlar tahsis edilmişti. Harold’ın kamyonu bütün günü Table Mesa bölgesinde geçirmiş, Denver-Boulder otoyol çıkışından batıya doğru yavaşça ilerlemişlerdi. Martin Yolu’ndan Broadway Kavşağı’na doğru çıkmışlar, Otuz Dokuzuncu Cadde’den aşağı inmişler, Kırkıncı Cadde’ye doğru tekrar çıkmışlardı. Bu civarda yaklaşık otuz yıl önce, Boulder’daki nüfus patlamasının başlangıcında inşa edilmiş, bir katı yüzeyde bir katı yerin altında kalan banliyö evleri vardı.</p>

    <p>Chad, Yedek Kuvvetler deposundan gaz maskeleri alıp getirmişti. Ama maskeleri öğle yemeğinden (Öğle yemeği mi? Ne yemeği? Harold sadece bir kutu Berry’s elmalı turta içi yiyebilmişti, midesi sadece onu kabul etmişti) önce kullanmak zorunda kalmadılar. Yemekten sonra Table Mesa Yolu üzerindeki kiliseye gittiler ve korkunç bir kokuyla karşılaştılar. Yetmişten fazla insan hastalığıyla birlikte buraya gelmiş ve son nefesini burada vermişti.</p>

    <p>“Odun,” dedi Harold’ın yanındaki adamlardan biri tiksinti dolu, tizleşmiş bir sesle ve Harold dönüp sendeleyerek onun yanından geçti. Tuğla binanın köşesini dönerek eski günlerde seçim anketlerinin yapıldığı alana çıktı ve midesindekileri çıkardı. Norris haklıydı; midesi boşken kendini daha iyi hissetmeye başlamıştı.</p>

    <p>Kiliseyi boşaltmak için iki sefer yapmaları gerekti ve bütün öğle sonrasını orada geçirdiler. Boulder’daki bütün cesetleri temizlemek için yirmi adam, diye düşündü Harold. Neredeyse gülecekti. Boulder nüfusunun büyük bir bölümü Hava Ölçüm Tesisi dedikodusu yüzünden tavşanlar gibi kaçmıştı ama <em>yine de...</em> Harold, Defin Komitesi üyelerinin sayısının nüfusa paralel bir şekilde artacağını, ceset temizleme işleminin buna rağmen ilk kar yağışına kadar süreceğini tahmin ediyordu (gerçi kendisi o sırada burada olmaya niyetli değildi). İnsanların çoğu, yeni bir salgının –bağışıklı <em>olmadıkları</em> bir salgın– eşiğinden döndüklerinin farkında bile olmayacaktı.</p>

    <p>Özgür Bölge Kalıcı Kurulu parlak fikirlerle dolu, diye düşündü küçümsemeyle. Harold Lauder peşlerinden dağınıklıklarını toplayıp ayakkabılarının bağcıklarını bağladığı sürece öyle olacaktı elbette. Sevgili Harold bu iş için yeterince iyiydi, ama siktiri boktan kurullarına dahil olacak kadar değildi. Kesinlikle hayır. Zaten hiçbir zaman, hiçbir şey için yeterince iyi olamamıştı. Ogunquit Lisesi’nde Okul Balosu’na birlikte gidebilecek bir kız bulacak kadar bile iyi olamamıştı. Tanrım, olamaz, Harold olmaz. Unutmayın dostlar, bunun ne mantıkla, ne bilimle, ne de sağduyuyla ilgisi var. İş önünde sonunda bir güzellik yarışması haline geliyor.</p>

    <p>Ama biri bunu hiç unutmuyor. Biri skorları not ediyor çocuklar. Ve bu kişinin ismi –burada davulları duyabilir miyiz, maestro?– Harold Emery Lauder.</p>

    <p>Ağzını silip elinden geldiğince sırıtarak kiliseye döndü ve başını sallayarak devam edebileceğini belirtti. Biri dostça sırtına vurdu. Harold sırıtışı yüzüne iyice yayılırken, <em>bir gün bu yaptığın yüzünden elinden olacaksın bok herif,</em> diye düşündü.</p>

    <p>Son seferi dördü çeyrek geçe yaptılar. Çöp kamyonunun arkası tamamen dolmuş, kilisede ceset kalmamıştı. Kasaba merkezinden geçerlerken yolda kalan araçlar yüzünden ilerlemek zahmetli olmuştu, ama üç çekme aracı Colorado 119 üzerinde bütün gün çalışarak arabaları yolun iki yanındaki hendeklere atmıştı. Araçlar hendekte dev bir çocuğun ters dönmüş oyuncakları gibi duruyordu.</p>

    <p>Diğer iki turuncu kamyon gömme alanına gelip park etmişti bile. Adamlar inmişler, eldivenlerini çıkarmışlardı. Parmak uçları, elleri bütün gün eldivenin içinde olduğu için beyazlaşıp buruşmuştu. Sigara içip havadan sudan konuşuyorlardı. Çoğunun benzi hâlâ soluktu.</p>

    <p>Norris ve iki yardımcısı her şeyi kontrol altına almış gibiydi. Geniş ve dayanıklı bir tabaka naylonu taşlı zemine serdiler. Çöp kamyonunun kasasının kapağı açıldı ve ilk cesetler, katılaşmış bez bebekler gibi naylonun üstüne düştü. Harold başını çevirmek istedi, ama diğerlerinin bunu bir zayıflık belirtisi olarak algılayacağından çekindi. Aslında düşmelerini görmek onu o kadar rahatsız etmiyordu; asıl kötü olan, çıkan <em>seslerdi.</em> Kefenleri olacak naylona düşerken çıkardıkları sesler.</p>

    <p>Kamyonun motorunun homurtusu arttı ve kasasının önü, hidrolik bir vızıltı eşliğinde kalkmaya başladı. Cesetler artık dehşet verici bir insan yağmuru halinde dökülüyordu. Harold içinde anlık bir acıma hissi duydu, o kadar yoğun ve derindi ki içini acıttı. <em>Odunlar,</em> diye düşündü. <em>Ne kadar haklıymış. Geriye sadece onlar kaldı. Sadece... odunlar.</em></p>

    <p><em>“Tamam!”</em> diye bağırdı Chad Norris ve Kellogg çöp kamyonunu biraz ileri çekerek kontağı kapattı. Chad ve yardımcıları ellerinde tırmıklarla naylonun üstüne çıktı. Harold bu kez başını çevirerek yağmur yağıp yağmayacağını görmek için gökyüzünü kontrol ediyormuş gibi yaptı ve böyle yapan tek kişi de değildi, ama daha sonra, defalarca rüyalarına girecek bir ses duydu: Chad ve yardımcıları tırmıklarla cesetleri eşit bir şekilde dağıtırken ölülerin ceplerinden dökülen bozuk paraların sesi. Çürümenin mide bulandırıcı kokusu ılık havayı sarmıştı.</p>

    <p>Arkasına dönüp baktığında üç adamın kan ter içinde naylon kefenin uçlarını birleştirmeye çalıştığını gördü. Kollarındaki kaslar iyice şişmişti. Harold’ın da dahil olduğu birkaç kişi, yardıma gitti. Chad Norris devasa bir zımba tabancası çıkardı. Yirmi dakika sonra işin bu kısmı sona ermişti. Naylon, yerde dev bir jelatin kapsül gibi yatıyordu. Norris parlak sarı bir buldozerin şoför koltuğuna geçerek motoru çalıştırdı. Çizgilerle kaplı kepçesi yere indi ve dozer ilerlemeye başladı.</p>

    <p>Harold’ın ekibinden olan Weizak adındaki adam dönerek kötü kontrol edilen bir kuklanın sarsak adımlarıyla cesetlerden uzaklaştı. Şiddetle titreyen parmaklarının arasında bir sigara vardı. “Bakamayacağım,” dedi Harold’ın yanından geçerken. “Gerçekten komik. Yahudi olduğumu bugüne dek bilmiyordum.”</p>

    <p>Buldozer büyük naylon paketi dikdörtgen şeklindeki derin çukura itti. Chad daha sonra buldozeri geri vitese taktı ve eski yerine gelince kontağı kapatıp indi. Adamlara toplanmalarını işaret ederek çöp kamyonlarından birine doğru yürüdü ve bir ayağını tampona koydu.</p>

    <p>“Tezahürat yok,” dedi. “Ama çok iyi iş çıkardınız. Herhalde bugün bine yakın parçayı ortadan kaldırmışızdır.”</p>

    <p><em>Parça,</em> diye düşündü Harold.</p>

    <p>“Bu tarz işler insanı yıpratır, biliyorum. Komite önümüzdeki hafta aramıza iki adamın daha katılacağına söz verdi, ama bunun şimdiki hislerinizi –ve benimkileri de– değiştirmeyeceğini biliyorum çocuklar. Söylemek istediğim, eğer bu kadarının size yettiğini düşünüyorsanız ve bir iki gün ara vermek isterseniz sorun değil. Ama bir daha yapamayacağınıza inanıyorsanız ekipten ayrılmadan önce yerinize mutlaka bir başkasını bulmalısınız. Bana kalırsa Özgür Bölge’deki en önemli iş bu. Şu an çok kötü değil, ama önümüzdeki ay yağışlar başlayıp havadaki nem oranı arttığında Boulder’da hâlâ yirmi bin ceset olursa insanlar hastalanmaya başlar. Yapabileceğinizi düşünürseniz yarın sabah otogarda buluşuruz.”</p>

    <p>“Ben gelirim,” dedi biri.</p>

    <p>“Ben de,” dedi Norman Kellogg. “Ama bu akşam altı saat sürecek bir duş almam gerek.” Bunun üzerine gülüşmeler oldu.</p>

    <p>“Beni de sayın,” dedi Weizak.</p>

    <p>“Beni de,” dedi Harold usulca.</p>

    <p>“Bu pis bir iş,” dedi Norris alçak, duygu dolu bir sesle. “İyi adamlarsınız. Geri kalanların ne kadar iyi olduğunuzu anlayabileceğinden şüpheliyim.”</p>

    <p>Harold bir yakınlaşma, yoldaşlık hissetti ve aniden ürkerek bu hisse karşı koydu. Bu, planın bir parçası değildi.</p>

    <p>“Yarın görüşürüz Hawk,”<a href="../Text/Section0108.xhtml#Footnote0013" id="Backlink0013"><sup>[13]</sup></a> dedi Weizak ve omzunu hafifçe sıktı.</p>

    <p>Harold’ın gülümseyişi şaşkın ve kendini savunurcaydı. <em>Hawk?</em> Ne biçim bir şakaydı bu? Kötü bir şaka elbette. Ucuz dokundurma. Şişko ve sivilceli Harold Lauder’a Hawk demek. O eski, kapkara nefretin içinde uyanıp bu kez Weizak’a yöneldiğini hissetti, ama kafası aniden karışınca öfkesi yok oldu. Artık şişman <em>değildi.</em> Hatta toplu bile denemezdi. Son yedi hafta içinde sivilceleri de yok olmuştu. Weizak bir zamanlar okulda sürekli alay konusu olduğunu bilmiyordu. Harold’ın babasının bir keresinde ona homoseksüel olup olmadığını sorduğunu da bilmiyordu. Herkesin gözdesi olan ablasının gölgesinden bir türlü kurtulamadığını da. Bilseydi de muhtemelen hiç umursamayacaktı.</p>

    <p>Zihni çaresizce çırpınan Harold kamyonlardan birinin arkasına bindi. Eski kinler, acılar ve ödenmemiş borçlar aniden Amerika’daki bütün kasaları dolduran kâğıt paralar gibi değersiz görünmeye başlamıştı.</p>

    <p>Bu doğru olabilir miydi? Mümkün müydü? Paniğe kapıldı ve kendini yapayalnız hissetti. Hayır, dedi sonunda kendi kendine. Doğru olamaz. Düşün. Bir utanç kaynağı, eşcinsel veya sadece bir hiç olduğunu düşündüklerinde onlara karşı koyabilecek kadar kuvvetliysen aynı şekilde direnecek gücü...</p>

    <p>Ama neye direnecekti?</p>

    <p>Hakkındaki <em>iyi</em> düşüncelerine mi?</p>

    <p>Böyle bir mantık yürütme... eh çılgınca değil miydi?</p>

    <p>Kafasında eski bir deyiş belirdi. II. Dünya Savaşı sırasında Amerika’da yaşayan Japonları gözaltına alma eylemini savunan bir generale aitti. Generale, Japonların yoğun bir şekilde bulunduğu batı yakasında hiçbir sabotaj girişimine rastlanmadığı belirtilmişti. Bunun üzerine general, “Hiçbir sabotaja rastlanmaması, hayra yorulamayacak bir gelişmedir,” diye karşılık vermişti.</p>

    <p>O da öyle miydi?</p>

    <p><em>Bu da uğursuz bir gelişme miydi?</em></p>

    <p>Kamyon otogarın otoparkında durdu. Kamyonun kasasından atlayan Harold dengesinin ve gücünün de on kat artmış olduğunu düşündü. Ya verdiği kiloların veya sürekli yaptığı egzersizlerin etkisiydi. Belki ikisi birden.</p>

    <p>Derinlere gömülmeyi reddeden inatçı düşünce yine zihninde belirdi: Toplum için bir kazanç olabilirim.</p>

    <p>Ama onu dışlamışlardı.</p>

    <p><em>Bunun önemi yok. Yüzüme çarptıkları kapının kilidini açabilecek zekâya sahibim. Ve kilidi açtıktan sonra kapıyı da açabilecek cesareti bulduğuma inanıyorum.</em></p>

    <p>Ama...</p>

    <p><em>Kes! Kes şunu! Sanki ellerinde ayaklarında üzerinde bu kelimenin yazılı olduğu ağır zincirler var. Ama! Ama! Ama! Duramaz mısın Harold? O çıktığın kahrolası tepeden inemez misin?</em></p>

    <p>“Hey, iyi misin kardeş?”</p>

    <p>Harold irkildi. Norris devraldığı ofisten çıkmaktaydı. Yorgun görünüyordu.</p>

    <p>“Ben mi? İyiyim. Sadece düşünüyordum.”</p>

    <p>“Eh, devam et öyleyse. Görünüşe bakılırsa sen düşündükçe biz kârlı çıkıyoruz.”</p>

    <p>Harold başını iki yana salladı. “Bu doğru değil.”</p>

    <p>“Öyle mi?” Chad daha fazla üstelemedi. “Seni istediğin yere bırakabilirim.”</p>

    <p>“Teşekkürler, ama motosikletimle gelmiştim zaten.”</p>

    <p>“Bir şey diyeyim mi Hawk? Bence bu adamların çoğu yarın gerçekten tekrar gelecek.”</p>

    <p>“Bence de,” dedi Harold ve motosiklete doğru yürüyüp bindi. Kendine engel olmaya çalışsa da yeni lakabı çok hoşuna gidiyordu.</p>

    <p>Norris başını iki yana salladı. “Daha önce söyleseler hayatta inanmazdım. İşin ne olduğunu gerçekten anladıklarında bin bir mazeret üreteceklerini sanıyordum.”</p>

    <p>“Bana kalırsa pis bir işi kendin için yapmak, başkaları için yapmaktan daha kolay,” dedi Harold. “Bu adamlardan bazıları belki de hayatında ilk kez başkaları için değil, kendi için çalıştı.”</p>

    <p>“Evet, galiba haklısın. Yarın görüşürüz Hawk.”</p>

    <p>“Sekizde,” dedi Harold ve Araphoe’ya çıkıp Broadway’e yöneldi. Sağında, çoğunlukla kadınlardan oluşan bir ekip, yolda kalmış araçları çekme çalışmalarına devam ediyordu. Etraflarında hatırı sayılır bir kalabalık birikmişti. Burası gün geçtikçe büyüyor, diye düşündü Harold. Bu insanların yarısını tanımıyorum.</p>

    <p>Zihni uzun süre önce çözdüğünü sandığı sorunla meşgul bir halde eve yöneldi. Vardığında, küçük beyaz bir Vespa’nın kaldırıma park edilmiş olduğunu gördü. Kapının önünde bir kadın oturuyordu.</p>

    <p class="paragraf">Harold motosikletten inerken kadın ayağa kalktı ve elini uzattı. Harold’ın gördüğü en çarpıcı kadınlardan biriydi, onu daha önce de görmüştü elbette, ama hiç bu kadar yakınına gelmemişti.</p>

    <p>“Ben Nadine Cross,” dedi kadın. Sesi alçak, buğuluya yakındı. Kavrayışı sağlam, eli serindi. Harold’ın gözleri bir an istemsizce kadının vücuduna yöneldi. Kızların bundan nefret ettiğini biliyordu, ama kendini tutamamıştı. Kadın aldırmıyor gibiydi. Uzun bacaklarını saran fitilli kumaştan bir pantolon ve açık mavi, ipeğimsi, kolsuz bir bluz giymişti. İçinde sutyen yoktu. Kaç yaşındaydı? Otuz? Otuz beş? Belki daha gençti. Saçı vaktinden evvel ağarmıştı.</p>

    <p><em>Her yerinde mi?</em> diye sordu zihninin sonsuza dek azgın olan (ve görünüşe bakılırsa sonsuza dek bakir kalacak) kısmı ve kalp atışları biraz hızlandı.</p>

    <p>“Harold Lauder,” dedi gülümseyerek. “Larry Underwood’un grubuyla gelmiştiniz, değil mi?”</p>

    <p>“Evet.”</p>

    <p>“Anladığım kadarıyla Stu, Frannie ve beni buraya kadar takip etmişsiniz. Larry geçen hafta beni görmeye geldi. Şarap ve çikolata getirmiş.” Sesinde kulağı tırmalayan sahte bir ton olduğunu ve birdenbire, kadının onu zihninde çırılçıplak soyduğunu anladığını fark etti. Dudaklarını yalama isteği duydu ve bu isteğe başarıyla karşı koydu... en azından o an için. “Harika biri.”</p>

    <p>“Larry mi?” Tuhaf bir kahkaha attı. “Evet, Larry adeta bir prenstir.”</p>

    <p>Bir süre birbirlerine baktılar. Daha önce hiçbir kadın, Harold’a böyle dürüst ve araştıran gözlerle bakmamıştı. Heyecanı arttı ve karnında ılık bir tedirginlik hissetti.</p>

    <p>“Eee,” dedi. “Sizin için ne yapabilirim Bayan Cross?”</p>

    <p>“Başlangıç olarak bana Nadine diyebilirsin. Ve beni yemeğe davet edebilirsin. Sonrasını düşünürüz.”</p>

    <p>Tedirginlikle karışık heyecan hissi arttı. “Yemeğe kalmak ister misin Nadine?”</p>

    <p>“Hem de çok isterim,” dedi Nadine ve gülümsedi. Elini koluna koyunca Harold düşük akımlı elektrik gibi garip bir titreşim hissetti. Nadine’in gözleri onunkilerden bir an bile ayrılmamıştı. “Teşekkür ederim.”</p>

    <p>Anahtarı kilide beceriksizce soktu ve çevirdi. <em>Şimdi bana kapımı neden kilitlediğimi soracak,</em> diye düşündü. <em>Ben de eveleyip geveleyerek kendimi salak durumuna düşüreceğim.</em></p>

    <p>Ama Nadine sormadı.</p>

    <p class="paragraf">Yemeği Harold değil, Nadine hazırladı.</p>

    <p>Harold artık konserve yiyeceklerin hiçbir halta yaramadığına kanaat getirmişti, ama Nadine oldukça güzel kokan bir yemek hazırlamaya başladı. Harold’ın aklına aniden gün içinde yaptığı iş geldi ve tiksinerek Nadine’den temizlenmek için yirmi dakika müsaade istedi. Bir yandan da kendini, kadının buraya muhtemelen sıradan bir sebeple gelmiş olduğuna dair ümitsizce uyarıyordu.</p>

    <p>İki kova dolusu suyla hızlı bir duş alıp döndüğünde Nadine’in mutfakta meşgul olduğunu gördü. Su, gazlı ocağın üstünde neşeyle fokurduyordu. Harold içeri girerken Nadine kaynar suya makarnayı boşalttı. Diğer ocağın üzerindeki tencerede bir şey usulca kaynıyordu. Harold’ın burnuna Fransız usulü soğan çorbası, kırmızı şarap ve mantar kokusu geldi. Midesi guruldadı. O gün yaptığı iğrenç işin iştahı üzerindeki olumsuz etkisi yavaş yavaş yok oluyordu.</p>

    <p>“Nefis kokuyor,” dedi. “Zahmet etmeseydin. Ama şikâyet ediyor değilim elbet.”</p>

    <p>“Güveçte Stroganoff,” dedi Nadine gülümseyerek ona dönerken. “Maalesef biraz uyduruk olmak zorunda. İyi restoranlarda bu yemeği yaparken konserve dana eti kullandıklarını hiç sanmıyorum ama...” Hepsi için söz konusu olan kısıtlılıkları anlatmaya çalışarak omuz silkti.</p>

    <p>“Sana zahmet oluyor.”</p>

    <p>“Hiç de değil,” dedi Nadine, ona yine inceleyen gözlerle bakarak. Ona doğru hafifçe dönünce bluzunun kumaşı gerildi ve sol göğsünün tatlı kıvrımları çıktı ortaya.</p>

    <p>Harold bir sıcaklığın boğazından suratına doğru yükseldiğini hissetti ve irade gücünü son damlasına kadar kullanarak tahrik olmamaya çalıştı. Ama başarabileceğini pek sanmıyordu. Hatta hiç sanmıyordu. “Seninle çok iyi arkadaş olacağız,” dedi Nadine.</p>

    <p>“Arkadaş... mı?”</p>

    <p>“Evet.” Konuyu kapatmış gibi tekrar ocağa döndü ve Harold’ı çılgınca ihtimallerle baş başa bıraktı.</p>

    <p>O andan sonra sadece havadan sudan sohbet ettiler... çoğunlukla Özgür Bölge dedikodusu yaptılar. Bunun için ellerinde bolca malzeme vardı. Harold yemeğin yarısını bitirmişlerken Nadine’e oraya geliş sebebini bir kez daha sormaya yeltendi ama Nadine’in yaptığı tek şey başını gülümseyerek iki yana sallamak oldu. “Bir erkeği yerken seyretmeyi severim.”</p>

    <p>Harold bir an için başkasından bahsettiğini sandı, ama sonra kendisini kastettiğini anladı. Gerçekten de iyi yemişti. Konserve dana eti kullanılmış olmasının onun gözünde hiçbir olumsuz yönü olmamış, tabağını üç kez doldurup boşaltmıştı. Sohbet doğal bir şekilde ilerliyor, Harold kasıklarındaki aslanı terbiye etmeyi başarıp ona bakabiliyordu.</p>

    <p>Çarpıcı mı demişti? Kadın güzeldi. Diri ve güzel. Yemek yaparken gevşek bir atkuyruğu halinde topladığı saçlarında ilk anda düşündüğü gibi gri değil, bembeyaz teller vardı. Ağırbaşlı gözlerinin rengi koyuydu ve üzerine hiç kaçırmaksızın dikildiklerinde Harold’ın başı hoş bir şekilde dönüyordu. Nadine’in sesi alçak ve kendinden emindi. Harold’ın üzerinde hem huzursuz edici hem de neredeyse eziyet derecesinde hoş bir etki bırakıyordu.</p>

    <p>Yemek bitince Harold kalkmaya yeltendi, ama Nadine ondan önce davrandı. “Kahve mi çay mı?”</p>

    <p>“Ben hallederim, gerçek...”</p>

    <p>“Evet ama ben yapacağım. Kahve mi çay mı... ben mi?” Ve gülümsedi. Gülümseyişi, öylesine hafifmeşrep bir espri yapmış birininki gibi değil (sevgili annesi böyle şeyleri hiç onaylamazdı) şuruplu bir tatlı üzerine konan kaymak gibi yoğun, hafif bir tebessümdü. Ve gözlerinde yine o araştıran bakışlar vardı. Başı dönen Harold delice bir rahatlıkla cevap verdi. “Son ikisi.” Ve ergenlik çağında bir delikanlı gibi kıkırdamamak için kendini zor tuttu.</p>

    <p>“Eh, o halde başlangıç olarak iki çay geliyor,” dedi Nadine ve ocağın başına gitti.</p>

    <p>O arkasına döner dönmez Harold’ın yüzüne kan hücum etti. <em>Herhalde domates gibi olmuşsundur! Kendini aptal yerine koymakta üstüne yok,</em> diye azarladı kendini. <em>Masum bir espriyi ciddiye alarak ortamın içine ettin. Ama sana müstahak!</em></p>

    <p>Nadine çaylarla beraber döndüğü sırada Harold kontrolünü birazcık kazanmış, neredeyse yüzü normal rengini almıştı. Hissettiği hoş sersemlik bir anda umutsuzluğa dönüşmüş, sanki bedeni ve zihni saf duygularla dolu bir lunapark trenine tıkıştırılmış gibiydi ve bu ilk sefer değildi. Bundan nefret ediyor, ama trenden inecek gücü kendinde bulamıyordu.</p>

    <p>Bana ilgi duyuyor idiyse bile (ki sebebini Tanrı bilir, diye ekledi mahzunca) azmış bir salak gibi davranarak yok ettim, diye düşündü.</p>

    <p>Eh, bunu daha önce de yapmıştı, bir kez daha yapmış olmanın bilinciyle yaşamaya devam edebilirdi herhalde.</p>

    <p>Nadine o insanı sarsacak kadar dürüst bakışlarını fincanın üzerinden ona dikti ve tekrar gülümsedi. Harold’ın elde etmek için çok uğraştığı sükûnet, bir anda onu terk etti.</p>

    <p>“Yardımcı olabilir miyim?” diye sordu. Kendini bir şey söylemek <em>zorunda</em> hissetmişti, zira Nadine’in buraya gelişinin bir sebebi olduğundan emindi. Kafasının karışıklığı gülümsemesini silmişti.</p>

    <p>“Evet,” dedi Nadine ve fincanı kararlı bir şekilde masaya koydu. “Evet, olabilirsin. Birbirimize yardım edebiliriz. Oturma odasına gelebilir misin?”</p>

    <p>“Tabii.” Elleri titriyordu. Fincanını masaya koyup ayağa kalkarken çayın bir kısmı döküldü. Nadine’in peşi sıra oturma odasına giderken pantolonunun kalçalarını düzgünce sarmakta olduğunu fark etti. Bir yerlerde, belki dolabının arkasında sakladığı dergilerden birinde, pantolonun kalçaları düzgün bir şekilde sarmasına külotun engel olduğunu ve kadınların bunu önlemek için g-string giymesi veya hiç külot giymemesi gerektiğini okumuştu.</p>

    <p>Yutkundu; en azından denedi. Boğazında kocaman bir yumru var gibiydi.</p>

    <p>Oturma odası loştu; tek ışık, kapalı perdelerin arasından sızan ışıklı. Saat altı buçuktu ve alacakaranlık çöküyordu. Harold tam perdeleri açma niyetiyle pencereye yönelmişti ki Nadine’in eli koluna dokunarak onu durdurdu. Harold kupkuru bir ağızla ona döndü.</p>

    <p>“Bırak kapalı kalsınlar. Mahremiyetimiz bozulmasın.”</p>

    <p>“Mahremiyet,” dedi Harold çatlak bir sesle. Yaşlı bir papağanın gıcırtılı sesine benziyordu.</p>

    <p>“Bozulmasın ki bunu yapabileyim,” dedi Nadine ve ona yaklaşıp öpmeye başladı.</p>

    <p>Bedenini tamamen onunkine yapıştırmıştı. Harold hayatında ilk kez böyle bir deneyim yaşıyordu ve şaşkınlıktan aklı başından gitmişti. Beyaz pamuklu gömleğinin ve onun bluzunun ipek kumaşının ötesinden göğüslerinin baskısını hissedebiliyordu. Yumuşak ve düz karnı, sertleşmiş aletinden çekinmeksizin ona yaslanmıştı. Çok tatlı bir koku yayıyordu, belki parfümdü, belki duyan kişiyi bir anda aydınlığa boğan bir sırra benzeyen <em>kendi kokusuydu.</em> Elleri, saçlarına uzandı ve parmaklarını aralarına daldırdı.</p>

    <p>Öpüşme nihayet sona erdi ama Nadine ondan uzaklaşmadı. Vücudu, yumuşak bir ateş gibi onunkine dayalı kaldı. Boyu yaklaşık on santim kısaydı, başını ona doğru kaldırmıştı. O an kaderin onunla dalga geçiyor olduğunu düşündü: Nihayet aşkı –veya onun yerini tutacak bir şey– bulmuştu ama o da parlak bir kadın dergisindeki aşk hikâyelerinden fırlamış gibiydi.</p>

    <p>Nadine’in yüzü ona dönük, nemli dudakları aralık, gözleri parlaktı... neredeyse ışıldıyorlardı.</p>

    <p>“Şimdi,” dedi Nadine. “Kanepede.”</p>

    <p>Nasıl olduğunu anlayamadan kendilerini sarmaş dolaş kanepenin üstünde buldular. Nadine’in saçları açılmış, omuzlarına dökülüyordu. Kokusu her yeri sarmış gibiydi. Harold’ın elleri göğüslerindeydi ve bunun Nadine için bir <em>sakıncası yok</em> gibiydi; hatta Harold, ona daha rahat dokunabilsin diye bedenini kıvırıp büküyordu. Harold, onu okşamıyordu, hissettiği akıl almaz ihtiyaç yüzünden adeta yağmalıyordu.</p>

    <p>“Bakirsin,” dedi Nadine. Bir soru değildi... ve doğruyu söylemek daha kolaydı. Harold başını salladı.</p>

    <p>“O zaman önce bunu yapacağız. Bir sonraki sefer daha yavaş olacak. Daha iyi.”</p>

    <p>Kot pantolonunun düğmesini açtı ve fermuarını indirdi. Parmağının ucunu hafifçe karnında gezdirdi. Harold’ın teni ürperdi ve dokunuşunu hissedince irkildi.</p>

    <p>“Nadine...”</p>

    <p>“Şişşt!” Yüzüne dökülen saçları, ifadesini tamamen gizliyordu.</p>

    <p>Kot pantolonunun önü açıldı ve içinde bulunduğu beyaz pamuklu külot yüzünden (neyse ki duştan sonra yenisini giymişti) daha da komik görünen Aptal Şey, kutudan fırlayan oyuncak gibi atıldı. Aptal Şey, komik görüntüsünün farkında değildi, çünkü çok önemli bir görevi vardı. Bakirin işi daima son derece ciddi olurdu... maksat zevk değil, tecrübeydi.</p>

    <p>“Bluzum...”</p>

    <p>“Çıkarayım?..”</p>

    <p>“Evet. Sonra da seninle ilgileneceğim.”</p>

    <p><em>Seninle ilgileneceğim.</em> Bu sözler beyninde kuyuya atılmış taşların sesi gibi yankılandı ve Nadine’in göğsünü açgözlülükle emmeye, tatlı ve tuzlu tadını hissetmeye başladı.</p>

    <p>Nadine nefesini tutarak, “Harold, bu çok güzel,” dedi.</p>

    <p><em>Seninle ilgileneceğim.</em> Kelimeler zihnine kazınmıştı.</p>

    <p>Nadine’in elleri külotunun lastiğinin içine girdi ve kot pantolonu anlamsız bir anahtar şıngırtısı eşliğinde bileklerine yığıldı.</p>

    <p>“Doğrul,” diye fısıldadı Nadine ve Harold söyleneni yaptı.</p>

    <p>Bir dakikadan kısa sürdü. Doyuma ulaştığı anda kendini tutamayarak haykırdı. Sanki biri teninin hemen altında, tüm sinir uçlarının birleştiği bir merkeze dokunmuştu. Pek çok yazarın orgazmı ölümle neden ilişkilendirdiğini artık anlıyordu.</p>

    <p>Sonra göğsü inip kalkarak loşlukta arkasına yaslandı. Başı kanepeye dayalı, ağzı açıktı. Aşağı bakmaya korkuyordu. Spermleri her tarafa yayılmış olmalıydı.</p>

    <p><em>Petrole rastladık genç adam!</em></p>

    <p>Kendini kaybettiği için utanarak mahcup bir ifadeyle Nadine’e baktı. Ama o sadece sakin, iri, her şeyi biliyormuşçasına bakan gözleriyle gülümsemekteydi. Victoria döneminde yapılmış bir tablodaki genç kızın gözleri gibiydiler. Belki de babası hakkında gereğinden fazla bilgisi olan bir kız.</p>

    <p>“Üzgünüm,” diye mırıldandı.</p>

    <p>“Neden? Ne için?” Bakışları, yüzünden bir an bile ayrılmamıştı.</p>

    <p>“Sen pek zevk alamadın.”</p>

    <p>“<em>Au contraire</em><a href="../Text/Section0108.xhtml#Footnote0014" id="Backlink0014"><sup>[14]</sup></a> duyduğum tatmin müthişti.” Ama Harold tam olarak bunu kastettiğinden şüpheliydi. Üzerinde daha fazla düşünmesine fırsat kalmadan Nadine sözlerine devam etti. “Gençsin. İstediğin kadar devam edebiliriz.”</p>

    <p>Harold nutku tutularak ona baktı.</p>

    <p>“Ama şunu bilmelisin.” Elini hafifçe onunkinin üstüne koydu. “Bana bekâret hakkında söylediklerin var ya? Ben de öyleyim.”</p>

    <p>“Sen...” Yüzündeki hayret ifadesi çok komik olmalıydı ki Nadine başını arkaya atarak güldü.</p>

    <p>“Felsefende bekârete yer yok mu Horatio?”</p>

    <p>“Hayır... evet... ama...”</p>

    <p>“Bakireyim. Ve öyle de kalacağım. Çünkü... bekâretimi alacak kişi başka.”</p>

    <p>“Kimmiş o?”</p>

    <p>“Kim olduğunu biliyorsun.”</p>

    <p>Harold bir anda buz keserek ona bakakaldı. Nadine bakışlarına sakince karşılık verdi.</p>

    <p><em>“O mu?”</em></p>

    <p>Nadine başını hafifçe çevirerek salladı.</p>

    <p>“Ama sana bazı şeyler gösterebilirim,” dedi Nadine hâlâ ona bakmayarak. “Birlikte... daha önce hiç görmediğin şeyler yapabiliriz. Belki onları yapmayı hayal etmişsindir ama gerçekleşeceğini hiç ummamışsındır. Oyun oynayabiliriz. Hatta başımız dönene kadar devam edebiliriz. Biz...” Ve tekrar ona baktı. O kadar yoğun ve yakıcı bir bakıştı ki Harold yine tahrik olduğunu hissetti. “<em>Her şeyi,</em> herhangi bir şeyi yapabiliriz. O hariç. Ve o da pek önemli değil aslında, değil mi?”</p>

    <p>Harold’ın zihninde görüntüler belirdi. İpek eşarplar... çizmeler... deri... kauçuk. Ah Tanrım. <em>Bir Öğrencinin Fantezileri.</em> Tek kişilik tuhaf bir tür seks oyunu. Ama bunların hepsi bir hayaldi. Bir çocuğun gizli fantezileri. Bütün bunları istiyordu, <em>Nadine’i</em> istiyordu, ama aynı zamanda daha fazlasını da istiyordu.</p>

    <p>Asıl soru, ne kadarıyla yetinebileceğiydi.</p>

    <p>“Bana her şeyi anlatabilirsin,” dedi Nadine. “Yeri gelir annen, kardeşin, orospun, kölen olurum. Tek yapman gereken bana söylemek Harold.”</p>

    <p>Bu sözler zihninde çılgınca yankılanıyordu! Onu nasıl da sarhoş ediyordu!</p>

    <p>Ağzını açtı, ama çıkan ses, çatlak bir zilin ahenksiz tınlaması gibiydi. “Ama bir bedeli var. Değil mi? Bir bedeli olmalı. Çünkü hiçbir şey karşılıksız değildir. Alabileceğimiz her şey dışarıda kuzu kuzu bizi beklerken bile.”</p>

    <p>“Senin istediğini istiyorum,” dedi Nadine. “İçinden geçeni biliyorum.”</p>

    <p>“Bunu kimse bilmiyor.”</p>

    <p>“İçinden geçen, günlüğünde yazıyor. İstesem oradan okuyabilirdim, nerede olduğunu biliyorum, ama gerek yok.”</p>

    <p>Harold irkilerek ona suçlulukla baktı.</p>

    <p>“Orada gevşek bir taşın altında duruyordu,” dedi Nadine şömineyi işaret ederek. “Ama yerini değiştirdin. Artık çatıdaki yalıtım malzemesinin arkasında duruyor.”</p>

    <p>“Bunu nereden biliyorsun? <em>Nasıl bilebilirsin?</em>”</p>

    <p>“Çünkü bana o söyledi. Daha doğrusu... bana bir mektupla anlattı denebilir. Asıl önemli olan, bana <em>senden</em> bahsetmiş olması Harold. Kovboyun kadınını nasıl elinden alıp seni Özgür Bölge Komitesi’nden dışladığını anlattı. Birlikte olmamızı <em>istiyor</em> Harold. Ve çok da cömert. Şu andan ayrılacağımız güne kadar tatildeyiz.”</p>

    <p>Harold’a dokunarak gülümsedi.</p>

    <p>“Yani o güne kadar gönlümüzce yaramazlık yapabiliriz. Anlıyor musun?”</p>

    <p>“Ben...”</p>

    <p>“Hayır, anlamıyorsun. Henüz değil. Ama anlayacaksın Harold. Anlayacaksın.”</p>

    <p>Harold çılgınca bir an ondan kendisini Hawk diye çağırmasını istemeyi düşündü.</p>

    <p>“Peki ya sonra Nadine? Sonra bizden ne isteyecek?”</p>

    <p>“Senin istediğini. Ve benim. İhtiyarı aramaya çıktığınız ilk akşam Redman’a yapmak üzere olduğun şey... ama çok daha büyüdüğünü. Ve bunu yaptıktan sonra birlikte onun yanına gideceğiz Harold. Onunla olacağız. Onunla kalacağız.” Gözleri huşuyla yarı kapanmıştı. Belki paradoksal bir şekilde, kadının diğerini seviyor oluşu, ama buna rağmen kendini ona vermeye razı oluşu –hatta bundan zevk alma ihtimalinin bulunuşu– Harold’ın arzularını tekrar ateşledi.</p>

    <p>“Ya reddedersem?” Dudakları soğuktu, uyuşmuş gibiydi.</p>

    <p>Nadine omuz silkti ve göğüsleri çekici bir şekilde sallandı. “Hayat devam eder... değil mi Harold? Yapmam gerekeni yapabilmek için bir yol bulmaya çalışırım. Sen hayatına kaldığın yerden devam edersin. Er geç senin istediğin... o şeyi yapmak isteyecek bir kız bulursun sanırım. Ama o istediğin zamanla bıktırıcı olabiliyor. Hem de çok.”</p>

    <p>“Sen nereden bileceksin?” diye sordu Harold yüzünde çarpık bir sırıtışla.</p>

    <p>“Biliyorum, çünkü seks hayata benzer ve hayat, çeşitli bekleme salonlarında geçirilen zaman gibi bıktırıcıdır. Burada küçük zaferlerin olabilir Harold, ama sonuçta eline ne geçecek? Sonunda birbirine benzeyen sıkıcı günler peş peşe dizilecek, bu yarı çıplak halim hiçbir zaman aklından silinmeyecek ve çırılçıplakken nasıl göründüğümü daima merak edeceksin. Seninle açık saçık konuşurken sesimi duymanın nasıl olacağını... vücuduna bal döküp yalarken neler hissedeceğini hep merak edecek...”</p>

    <p>“Yeter,” dedi Harold. Her tarafı titriyordu.</p>

    <p>Ama Nadine durmadı.</p>

    <p>“Ayrıca dünyanın <em>onun</em> hâkimiyeti altındaki bölümünü de hep merak edeceksin. Belki en çok bunu görmek isteyeceksin.”</p>

    <p>“Ben...”</p>

    <p>“Kararını ver Harold. Bluzumu geri mi giyeyim yoksa tamamen mi soyunayım?”</p>

    <p>Ne kadar süre düşünmüştü? Bilmiyordu. Daha sonra soruyu zihninde tartıp tartmadığından bile emin olamayacaktı. Ama konuştuğunda, kelimeler ağzında ölüm tadı bıraktı. “Yatak odası. Yatak odasına geçelim.”</p>

    <p>Nadine’in yüzünde vaat ve zafer dolu öylesine çarpıcı bir gülümseme belirdi ki Harold beklentiyle ürperdi.</p>

    <p>Nadine uzanıp elini tuttu.</p>

    <p>Ve Harold Lauder kaderine teslim oldu.</p>
  </div>
</body>
</html>
