<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">64. Bölüm</h2>

    <p>Ölmek üzere olan adam Permacover defteri açtı, kaleminin kapağını çıkardı, bir an duraksadı ve ardından yazmaya başladı.</p>

    <p>Garipti; bir zamanlar kalemi sayfaları sihirli bir şekilde boydan boya kaplarken şimdi kelimeleri güçlükle yazıyor; harfler, kendi özel zaman makinesinde ilkokul birinci sınıfa bir yolculuk yapmış gibi beceriksizce çizilmiş görünüyordu.</p>

    <p>O günlerde annesi ve babası onu hâlâ biraz da olsa severdi. Amy henüz kabak çiçeği gibi açılmamış, kendisi ise Ogunquit’in Şişkosu ve Potansiyel Homoseksüel ilan edilmemişti. Gün ışığıyla yıkanan mutfaktaki masada, yanında bir bardak kola ile oturup Tom Swift kitaplarından birini kelimesi kelimesine bir deftere –mavi çizgili– yavaş yavaş geçirdiğini hatırlıyordu. Annesinin oturma odasından gelen sesini duyabiliyordu. Bazen telefonda konuşuyor olurdu, bazen de komşulardan biriyle.</p>

    <p><em>Bebeklik kilolarıymış, doktor öyle söylüyor. Tanrıya şükür salgıbezlerinde bir sorun yok! Ve çok zeki!</em></p>

    <p>Kelimelerin harf harf büyümesini izlemek. Cümlelerin kelime kelime büyümesini. Paragrafların birer tuğla gibi lisan denen büyük kale duvarını örüşünü.</p>

    <p><em>“En büyük icadım olacak,” diyordu Tom etkileyici bir şekilde. “Plakayı çektiğimde olacakları izleyin, ama Tanrı aşkına gözlerinizi koruyun!”</em></p>

    <p>Dilin tuğlaları. Bir taş, bir yaprak, bulunmamış bir kapı. Sözcükler. <em>Dünyalar.</em> Büyü. Hayat ve ölümsüzlük. <em>Kudret.</em></p>

    <p><em>Kimden aldığını bilmiyorum Rita. Belki dedesindendir. Çok iyi, sevilen bir rahipti ve vaazlarının muhteşem olduğunu söylerlerdi...</em></p>

    <p>Zaman geçtikçe harflerin gelişme göstermesini izlemek. Birbirleriyle bağlantı kurduklarını görmek, bastırmak geçmişte kalmıştı, artık <em>yazı</em> vardı. Düşünceleri ve olaylar dizisini toparlamak. Bütün dünya bundan ibaretti ne de olsa; düşünceler ve olaylar bütünü. Nihayet bir daktilo edinmişti ve o sıralarda ona fazla bir şey kalmamıştı; Amy lisedeydi. Ulusal Onur Topluluğu’ndaydı, amigo kızlardan biriydi, tiyatro kulübünde, münazara grubundaydı, bütün notları A’ydı, dişlerindeki teller önceki yıl çıkarılmıştı, dünyadaki en iyi arkadaşı Frances Goldsmith’ti ve kardeşi bebeklik kilolarından, on üç yaşma gelmiş olmasına rağmen hâlâ kurtulamamış, o da kendini savunmak için ağır konuşmaya başlamış ve içinde giderek artan bir dehşetle hayatın ne olduğunu, <em>gerçekte</em> ne olduğunu, anlamaya başlamıştı: Dinsizlerin kaynamakta olan koca tenceresiydi ve kendisi, tencerede tek başına yavaşça haşlanmakta olan misyonerdi. Daktilo, geri kalanının kilidini açmıştı. İlk başta yavaştı, çok yavaştı ve mütemadiyen yaptığı yazım hataları fazlasıyla sinir bozucuydu. Sanki daktilo aktif bir şekilde –ama sinsice– iradesine karşı geliyordu. Ancak daha iyi kullanabildikçe makinenin gerçekte ne olduğunu kavramıştı... zihniyle, fethetmek niyetinde olduğu boş sayfa arasında büyülü bir aracıydı. Süpergrip salgını vurduğu sırada dakikada yüz kelimeden fazla yazabiliyordu, nihayet yazma hızı, düşünme hızına biraz yaklaşabilmişti. Yine de el yazısıyla yazmayı hiçbir zaman bırakmamıştı. <em>Moby Dick</em>’in, <em>Kırmızı Harf</em>’in ve <em>Kayıp Cennet</em>’in el yazısı ile yazılmış olduğunu hiç unutmuyordu.</p>

    <p>Frannie’nin, günlüğünde gördüğü yazısını yıllar içinde geliştirip o hale getirmişti –ne paragraf, ne satır boşluğu, ne göze bir duraklama fırsatı. Çok çaba gerektiriyordu –kramplara sebep olan, korkunç bir çaba– ama aşkla yazıyordu. Daktiloyu isteyerek ve minnetle kullanmıştı, ama en iyi eserlerini el yazısıyla çıkardığına inanıyordu.</p>

    <p>Ve kendini son ifade edişi yine el yazısıyla olacaktı.</p>

    <p>Başını kaldırıp baktı ve akbabaların Randolph Scott’ın oynadığı bir cumartesi gündüz filminden veya bir Max Brand romanından fırlamış gibi gökyüzünde daireler çizdiğini gördü. Bu anın bir romanda geçtiğini düşündü: <em>Harold gökyüzünde daireler çizerek bekleyen akbabaları gördü. Onlara bir süre sakince baktıktan sonra tekrar günlüğüne yazmaya başladı.</em></p>

    <p>Tekrar günlüğüne yazmaya başladı.</p>

    <p>Sonunda yine sarsılan bedeninin elverdiği en iyi sonuç olan, ilkokul günlerindeki sarsak el yazısına dönmüştü. Güneşli mutfağı, cam bardakta kolayla ve eski, küflü Tom Swift kitaplarını acı içerisinde anımsadı. Nihayet annesiyle babasını mutlu edebileceğini düşündü (ve yazdı). Bebeklik kilolarından kurtulmuştu. Ve teknik olarak hâlâ bakir olmasına rağmen ahlaki açıdan homoseksüel olmadığından emindi.</p>

    <p>Ağzını açıp çatlak bir sesle konuşmaya başladı. “Dünyanın tepesi anne.”</p>

    <p>Sayfayı yarılamıştı. Önce yazdıklarına, sonra kırılıp çarpılmış bacağına baktı. Kırık kelimesi fazla iyimser bir tanımdı aslında. Paramparça olmuştu. Beş gündür bu kayanın gölgesinde oturuyordu. Yiyeceklerinin tümü bitmişti. İki kez şiddetli yağmur yağmış olmasa önceki gün veya iki gün önce susuzluktan ölürdü. Bacağı çürüyordu. İğrenç bir koku salgılayarak şişmiş, pantolonunun kumaşını sosis zarı gibi germişti.</p>

    <p>Nadine gideli çok olmuştu.</p>

    <p>Harold yanında duran tabancayı aldı ve içindeki kurşunları kontrol etti. Sadece o gün belki yüz kere kontrol etmişti. Yağmur bastırdığı sıralarda tabancanın ıslanmaması için büyük özen göstermişti. İçinde üç kurşun vardı. İlk ikisini, Nadine tepeden bakıp yalnız devam edeceğini söylediğinde ona ateş ederek harcamıştı.</p>

    <p>Nadine içte, Harold, Triumph motosikletin üstünde dış taraftaydı ve kör bir virajı dönüyorlardı. Colorado Batı Yamacı’nda, Utah sınırına yüz kilometre mesafedeydiler. Yolun dışında bir yağ birikintisi vardı ve Harold o günden beri bu yağ birikintisini düşünüyordu. Neredeyse kusursuzdu. Yağ <em>nereden</em> sızmıştı? Son iki aydır oradan hiçbir aracın geçmediği kesindi. Daha önce oluşmuşsa bu süre içerisinde mutlaka kururdu. Sanki kızıl göz onları izliyor, Harold’ı saf dışı bırakmak için fırsat kolluyordu. Herhangi bir sorun çıkma olasılığına karşı dağlardan geçerken yanında olmasına izin vermiş, sonra da ondan kurtulmuştu. Ne de olsa artık görevini tamamlamıştı.</p>

    <p>Triumph bariyere çarpmış, Harold bir böcek gibi üzerinden havaya savrulmuştu. Sağ bacağında korkunç bir acı hissetmiş, kırılırken çıkan çıtırtıyı duymuştu. Canhıraş bir çığlık atmıştı. Sonra dik bir açıyla aşağıdaki geçide inen sert toprak üzerinde yuvarlanmaya başlamıştı. Hızla akan suyun sesini duyabiliyordu.</p>

    <p>Yere sertçe çarpmış, havada bir takla atmış, tekrar çığlık atmış, yine sağ bacağının üstüne düşmüş, bir yerinden daha kırıldığını duymuş, tekrar havaya fırlamış, düşmüş, yuvarlanmış ve nihayet yıllar önce bir fırtına sırasında devrilmiş olan bir ağacın gövdesine çarparak olduğu yerde hareketsiz kalmıştı. Ağaç orada olmasa kendini buz gibi suda bulacak ve akbabalar yerine alabalıklara yem olacaktı.</p>

    <p>Defterine iri, titrek harflerle yazdı: <em>Nadine’i suçlamıyorum.</em> Bu doğruydu. Ama o sırada suçlamıştı.</p>

    <p>Sarsılmış, şok olmuş, her tarafı yara bere içinde, sağ bacağı acıyla adeta çığlık atar halde yerinde doğrulmuş, tepeye doğru biraz sürünmüştü. Nadine’in tepeden, bariyerin üzerinden aşağı baktığını görebiliyordu. Suratı, bir oyuncak bebeğin yüzü gibi minik ve bembeyazdı.</p>

    <p>“Nadine!” diye bağırmıştı. Sesi hırıltılıydı. “İp! Soldaki çantada!”</p>

    <p>Nadine, ona bakmaya devam etmişti. Tam duymadığını düşünerek tekrar seslenmeye hazırlanmışken Nadine’in başını yavaşça iki yana salladığını görmüştü.</p>

    <p><em>“Nadine! İp olmadan yukarı çıkamam! Bacağım kırıldı!”</em></p>

    <p>Nadine cevap vermemişti. Tek yaptığı aşağı bakmaktı. Artık başını bile sallamıyordu. Harold, kendini çok derin bir kuyudaymış gibi hissetmeye başlamıştı. Nadine de kuyunun ağzından ona bakıyordu sanki.</p>

    <p><em>“Nadine, ipi bana at!”</em></p>

    <p>Diri diri gömülen bir adamın tabut içinde yattığı mezarın kapısının kapanırken çıkardığı gıcırtı kadar korkunç o baş sallayışını yine gördü.</p>

    <p><em>“NADİNE! TANRI AŞKINA!”</em></p>

    <p>Sonunda Nadine konuşmaya başladı. Sesi çok yüksek değildi, ama dağların o derin sessizliğinde çok net duyuluyordu. “Bunların hepsi ayarlanmıştı Harold. Yola devam etmem lazım. Üzgünüm.”</p>

    <p>Ama kıpırdamadan duruyor, bariyerin üzerinden yaklaşık altmış metre aşağıdaki Harold’a bakmaya devam ediyordu. Sinekler, düşerken çarptığı ve kanının bulaştığı kayalar üzerinde uçuşmaya başlamıştı bile.</p>

    <p>Harold yaralı bacağını sürükleyerek tepeye doğru sürünmeye başlamıştı. Önceleri nefret etmiyordu, ateş etme isteği duymamıştı. O an en önemli şey, yüz ifadesini görebilecek kadar yaklaşabilmek gibi geliyordu.</p>

    <p>Öğle vaktini biraz geçiyordu. Hava sıcaktı. Ter damlaları yüzünden süzülüp tırmanmakta olduğu keskin kayaların ve çakılların üstüne damlıyordu. Dirseklerinden ve sol bacağından destek alarak sakat bir böcek gibi ilerliyordu. Sıcak nefesi, boğazını kızgın bir eğe gibi tahriş ediyordu. Bu şekilde ne kadar devam ettiğini bilmiyordu, ama bir iki kez kırık bacağını bir kaya çıkıntısına çarpmış ve hissettiği derin acı yüzünden bayılacak gibi olmuştu. Birçok kez de çaresizce inleyerek geri kaymıştı.</p>

    <p>Sonunda daha fazla ilerlemesinin mümkün olmadığını görüp kendini aptal gibi hissetmişti. Aradan üç saat geçmiş, gölgeler uzamıştı. Başını kaldırıp tepeye en son ne zaman baktığını bilmiyordu, bir saatten fazla olduğu muhakkaktı. Acı içinde, sadece ilerleyişine odaklanmıştı. Nadine muhtemelen çoktan gitmişti.</p>

    <p>Ama hâlâ oradaydı ve Harold sadece yedi sekiz metre ilerleyebilmiş olmasına rağmen Nadine’in yüz ifadesi cehenneme yaraşacak kadar netti. Yüzünde keder vardı, ama gözleri donuk ve uzaktı.</p>

    <p>Gözleri <em>onunlaydı.</em></p>

    <p>O an Nadine’den nefret etmeye başlamış ve omuz askısındaki tabancaya uzanmıştı. Colt tepeden aşağı yuvarlanırken düşmemişti, hâlâ yerindeydi. Sırtını onun göremeyeceği bir şekilde kamburlaştırarak tabancayı almıştı.</p>

    <p>“Nadine...”</p>

    <p>“Böyle daha iyi Harold. Senin için daha iyi, <em>onun</em> elinde çok daha fazla acı çekerdin. Anlıyorsun, değil mi? Onunla yüz yüze gelmeyi hiç istemezsin Harold. Ona göre bir tarafa ihanet eden, rahatlıkla diğer tarafa da eder. Seni öldürür ama önce çıldırtır. Bu güce sahip. Bana seçenek sundu. Ya böyle olacaktı ya da <em>onun</em> istediği gibi. Ben böyle olmasını tercih ettim. Cesur davranırsan hemen son verebilirsin. Ne demek istediğimi anlamışsındır.”</p>

    <p>Yaralı dirseğinin ardına gizlediği tabancanın kurşunlarını daha sonra yüzlerce (belki binlerce kez) yapacağı gibi kontrol etmişti.</p>

    <p>“Peki ya sen?” diye seslenmişti. “Sen ihanet etmedin mi sanki?”</p>

    <p>Nadine’in sesi üzgündü. “Ben kalben ona daima sadık kaldım.”</p>

    <p>“Bence ona tam orada ihanet ettin,” diye bağırmıştı Harold ona. Yüzüne samimi bir ifade kondurmaya çalışarak aradaki mesafeyi hesap etmeye çalışmıştı. En fazla iki el ateş etme şansı olacaktı. Ve tabanca riskli bir silahtı. “Bence o da bunun farkında.”</p>

    <p>“Bana ihtiyacı var,” demişti Nadine. “Benim de ona. Sen hiçbir zaman buna dahil değildin Harold. Ona ihanet etseydim o küçük şeyi yapmana izin verirdim. O zaman her şey mahvolurdu. Dökülen onca kan, kaybedilen hayatlar ve yaşanan acılardan sonra en ufak riski bile göze alamazdım. Ruhlarımızı birlikte sattık Harold. Ama tam karşılığını isteme hakkına sahip olmamı sağlayacak avantaj hâlâ elimde.”</p>

    <p>“Sana tam karşılığı göstereceğim,” demişti Harold ve dizleri üzerinde yükselmişti. Güneş, göz kamaştırıcıydı. Başı şiddetle dönmüş, şaşkınca itiraz eden sesler <em>–bir ses–</em> duymuştu. Tetiği çekmişti. Patlama sesi kayalarda yankılanmıştı. Nadine’in suratında komik sayılabilecek bir hayret ifadesi belirmişti.</p>

    <p>Harold zafer sarhoşluğuyla düşünmüştü: <em>Yapacak cesaretim olduğunu sanmıyordu.</em> Nadine’in ağzı, şaşkınca <em>o</em> şeklini almıştı. Gözleri iri iriydi. Parmakları, piyanoda anormal bir parça çalmak üzereymiş gibi gerildi. Öyle güzel bir andı ki Harold zafer mutluluğuna kapılmış, ıskaladığını anlayana dek onun için değerli birkaç saniyeyi kaybetmişti. Fark ettiğinde tabancayı tekrar doğrultmuş, sol eliyle sağ bileğini tutarak nişan almaya çalışmıştı.</p>

    <p><em>“Harold! Dur! Yapamazsın!”</em></p>

    <p><em>Yapamaz mıyım? Tetiği çekmek kadar basit bir işi yapamayacak mıyım? Tabii yaparım.</em></p>

    <p>Nadine kıpırdayamayacak kadar şaşırmış görünüyordu. Harold tabancanın namlusunu kadının boğazına doğru çevirdiğinde içinde, her şeyin böyle anlamsız bir şiddet gösterisiyle biteceğine dair soğuk bir kesinlik hissi belirmişti.</p>

    <p>Tetiği çekmesiyle her şey bitecekti.</p>

    <p>Ama tam o sırada iki şey olmuştu. Teri akıp gözüne girerek görüşünü bulanıklaştırmıştı. Ve kaymaya başlamıştı. Daha sonra kendine çakıltaşlarının gevşediğini veya kırık bacağının büküldüğünü ya da ikisinin birden olduğunu söylemişti. Ama sanki... <em>itilmişti</em> ve takip eden uzun günler ve gecelerde kendini aksine inandırmayı başaramamıştı. Gündüz vakti inatla son derece mantıklı bir şekilde düşünüyor, ama geceleri karanlıkta, o gün kendisini Kara Adam’ın ittiğinden emin oluyordu. Nadine’in boğazına saplanacak olan kurşun, Harold kayıverince gökyüzüne yönelmişti. Harold da devrilmiş ağaç gövdesine kadar paldır küldür yuvarlanmış, bacağını bilekten kasığa dek yükselen dayanılmaz bir acı sarmıştı.</p>

    <p>Ağaca çarptığı an bayılmıştı. Kendine geldiğinde neredeyse gece yarısı oluyordu. Dörtte üçü görünen ay, gökyüzünde yükselmeye başlamıştı. Nadine ise gitmişti.</p>

    <p>İlk geceyi yola geri dönemeyeceğinden, orada öleceğinden emin bir şekilde dehşet içinde geçirmişti. Sabah olunca yine de tırmanmayı denemiş, kan ter içinde debelenerek acıyla ilerlemeye başlamıştı.</p>

    <p>Tırmanışa saat yedi civarında, Defin Komitesi’nin büyük, turuncu kamyonlarının otogardan ayrıldığı saatte başlamıştı. Sıyrıklarla kaplı, su toplamış eliyle nihayet bariyerlere tutunabildiğinde saat beşti. Motosikletinin orada olduğunu görünce duyduğu rahatlama hissiyle ağlayacak gibi olmuştu. Aceleyle çantalardan birinden bir konserve ve açacak çıkarmış ve soğuk eti avuç avuç ağzına atmıştı. Ama tadı kötüydü. Uzun süre mücadele ettikten sonra hepsini geri çıkarmıştı.</p>

    <p>Kaçınılmaz ölümünün yaklaştığını o an anlamış ve kırık bacağı altında kıvrılmış halde Triumph’ına yaslanıp ağlamıştı. Ondan sonra biraz uyuyabilmişti.</p>

    <p>Ertesi gün sağanak yağmur onu iliklerine kadar ıslatıp dondurmuştu. Bacağı kangren olmuş ve kokmaya başlamıştı. Cold Woodsman’ı vücudunun ıslaklığından korumakta bir hayli güçlük çekmişti. O akşam Permacover defterine yazmaya başlamış ve el yazısının gerilemeye başladığını ilk kez o an fark etmişti. Aklına Daniel Keyes’in “Algernon için Çiçekler” adlı hikâyesi gelmişti. Hikâyede bir grup bilimadamı, zihinsel engelli bir hademeyi her nasılsa bir dâhiye çevirmişlerdi... geçici bir süre için. Sonra zavallı adam tekrar eski haline dönmeye başlamıştı. Adı neydi? Charlie bir şey, değil mi? Tabii sonra hikâyenin filmi yapılmış ve ismi <em>Charly</em> olmuştu. Oldukça iyi bir filmdi. Öykü kadar güzel değildi, hatırladığı kadarıyla altmışlı yıllara özgü o sanrı yaratan bokla doluydu, ama yine de iyiydi. Harold eskiden sinemaya sık gider, ayrıca evdeki videoda bolca film izlerdi. O eski günlerde dünya, Pentagon’un deyimiyle yaşanabilir bir alternatifti. Filmlerin çoğunu tek başına seyretmişti.</p>

    <p>Defterine yazdı. Sarsak harfler yan yana gelerek kelimeleri yavaş yavaş oluşturdu:</p>

    <blockquote class="duzyazi_1a">
      <p><em>Acaba hepsi öldü mü? Bütün kurul üyeleri? Eğer öyleyse üzgünüm. Yanlış yönlendirildim. Yaptıklarım düşünülürse çok sudan bir bahane ama yemin ederim tek mazeretim bu. Kara Adam tıpkı süpergrip kadar, hâlâ bir yerlerde kurşun kaplı haznelerinde duran atom bombaları kadar gerçek. Ve son gelip çattığında, iyi adamların daima bildiği gibi son derece korkunç bir şekilde yaşandığında, tüm o iyi adamlar Hüküm Tahtı’na yaklaşırken söylenecek tek bir şey olacak: Yanlış yönlendirildim.</em></p>
    </blockquote>

    <p>Harold yazdıklarını okudu ve titreyen, zayıf eliyle kaşını düzeltti. İyi bir mazeret değildi, çok kötüydü. İstendiği kadar allanıp pullansın, yine de pis bir koku yayıyordu. Günlüğünü okuduktan sonra bu paragrafı gören biri, katıksız bir riyakâr olduğunu düşünecekti. Kendini anarşinin kralı gibi görmüş, ama Kara Adam, onu kolayca okuyup kullanmış ve sonunda yol üstünde ölümünü bekleyen, titrek bir kemik torbasına dönüştürmüştü. Bacağı iç lastik gibi şişmişti, çürük muzlar gibi kokuyordu ve tepesinde yırtıcı kuşlar kaçınılmaz sonu sabırsızlıkla bekleyerek daireler çiziyordu. Yaşadığı uzatmalı ergenliğin kurbanı olmuştu, bu kadar basitti. Kendi ölümcül hayalleriyle zehirlenmişti.</p>

    <p>Ölüm yaklaşınca aklı başına gelmiş, hatta itibarı bir nebze geri gelmişti. Bunun kıymetini sayfada kötü görünecek sudan bahanelerle azaltmak istemiyordu.</p>

    <p>“Boulder’da saygın bir yerim olabilirdi,” dedi yavaşça. Bu kadar susuz kalmış ve bitkin olmasaydı bu düşünce onu ağlatabilirdi. Sayfayı dolduran düzensiz harflere baktı ve gözlerini Colt’a çevirdi. Aniden her şeyin bitmesini istedi ve hayatına en gerçek, en basit şekilde son verebilmenin yollarını düşünmeye çalıştı. Aklından geçenleri kâğıda dökerek onu belki bir, belki on yıl sonra bulacak kişiye bırakmak o an hayatının en büyük amacı oldu.</p>

    <p>Kalemi eline aldı. Düşündü. Yazmaya başladı:</p>

    <blockquote class="duzyazi_1a">
      <p><em>Sebep olduğum tüm yıkıcı eylemler için özür diliyorum ama hepsini özgür irademle yaptığımı inkâr etmiyorum. Okulda yaptığım ödevlerde ismimi hep Harold Emery Lauder olarak yazardım, yazdıklarımı da –değersiz yazılardı– aynı şekilde imzalardım. Tanrı yardımcım olsun, ismimi bir seferinde bir ahırın çatısına bir metre boyunda kocaman harflerle yazdım. Bu yazıyı bana Boulder’da verilen isimle imzalamak istiyorum. O zaman kabul etmemiştim ama şimdi sahipleniyorum.</em></p>

      <p><em>Aklım başımda öleceğim.</em></p>
    </blockquote>

    <p>Altına özenle imzasını attı: <em>Hawk.</em></p>

    <p>Permacover defteri, Triumph’ın çantasına koydu. Kalemin kapağını taktı ve cebine itiştirdi. Colt’un namlusunu ağzına soktu ve mavi gökyüzüne baktı. Aklına çocukken oynadıkları bir oyun geldi. Diğer çocuklar onunla hep alay ederdi, çünkü Harold yapmaya bir türlü cesaret edemezdi. Arka yollardan birinde bir kum çukuru vardı; yolun kenarından atlayıp kalp durduran bir mesafe boyunca hızla düştükten sonra kumların üstünde yuvarlanırlar, sonra tekrar yola tırmanırlardı.</p>

    <p>Harold haricindeki bütün çocuklar bunu yapardı. Harold yolun kenarına kadar gidip, tıpkı diğerleri gibi, <em>bir... iki... üç!</em> diye sayar ama tılsım hiç işe yaramazdı. Kök salmış gibi olduğu yerde kalırdı. Atlamaya bir türlü cesaret edemezdi. Diğerleri bazen onu kovalar. Korkak Harold, diye bağırarak peşinden koşardı.</p>

    <p><em>Bir kerecik atlayabilseydim... sadece bir kez yapabilseydim... şimdi burada olmayabilirdim,</em> diye düşündü. <em>Eh, sonuncu hepsine bedeldir.</em></p>

    <p><em>Bir... İki... ÜÇ!</em></p>

    <p>Tetiği çekti.</p>

    <p>Tabanca patladı.</p>

    <p>Harold sarsıldı.</p>
  </div>
</body>
</html>
