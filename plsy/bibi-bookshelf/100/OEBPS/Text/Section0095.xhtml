<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">70. Bölüm</h2>

    <p>Çöpçü Adam aradığını bulmuştu. Yerin epeyce altında, zifiri karanlık bir koridora gelmişti. Sol elinde bir el feneri vardı, sağ elindeyse bir tabanca; çünkü burası ürkütücüydü. Geniş koridorda neredeyse hiç ses çıkarmadan, aküyle çalışan bir araçta kayar gibi ilerliyordu. Çıkan tek ses alçak bir mırıltıdan ibaretti.</p>

    <p>Araç, sürücü koltuğu ve yolcular için geniş bir taşıma alanından oluşuyordu. Taşıma alanında bir nükleer başlık vardı.</p>

    <p>Çok ağırdı.</p>

    <p>Çöpçü ne kadar ağır olduğunu tahmin bile edemiyordu, zira eliyle bir milim bile itememişti. Uzun ve silindir şeklindeydi. Soğuktu. Elini kıvrımlı yüzeyinde gezdirirken bunca soğuk, cansız bir metal yığınının o kadar fazla ısı meydana getirme potansiyelinin bulunduğuna inanmakta zorlanıyordu.</p>

    <p>Atom bombasını sabah saat dörtte bulmuştu. Garaja gidip zincirli bir vinç getirerek başlığın etrafına zinciri geçirmişti. Başlık, doksan dakika sonra akülü aracın arkasında uslu uslu duruyordu. Ucunda A161410USAF yazıyordu. Araca yüklediğinde sert kauçuk lastikler belirgin bir şekilde ezilmişti.</p>

    <p>Artık koridorun sonuna gelmişti. Yük asansörü tam karşıda, kapıları davetkâr bir halde açık bekliyordu. Aracı içine rahatça alacak kadar genişti ama elektrik yoktu elbette. Çöpçü merdivenden inmiş, vinci de aynı şekilde indirmişti. Başlığa kıyasla oldukça hafifti. Sadece yetmiş beş kilo kadardı. Yine de beş kat aşağı indirmek çok zahmetli olmuştu.</p>

    <p>Başlığı <em>yukarı</em> nasıl çıkaracaktı?</p>

    <p><em>Araç vinciyle çek,</em> diye fısıldadı zihni.</p>

    <p>Sürücü koltuğunda oturarak el fenerini rastgele sağa sola tutan Çöpçü başını salladı. Tabii ya, çözüm buydu. Vinçle çekecekti. Gerekirse basamak basamak çıkaracaktı. Ama yüz elli metrelik tek parça zinciri nereden bulacaktı?</p>

    <p>Eh, büyük ihtimalle bulamayacaktı. Ama zincir parçalarını kaynakla birleştirebilirdi. İşe yarar mıydı? Yeterince dayanıklı olur muydu? Kestirmek güçtü. Dayanıklı olsa bile basamakların, çıkarken yaratacağı darbeler ne olacaktı?</p>

    <p>İndi ve sessiz karanlıkta elini nükleer başlığın ölümcül soğukluğu üstünde okşarcasına gezdirdi.</p>

    <p>Aşk bir yolunu bulacaktı.</p>

    <p>Ne bulabileceğine bakmak için basamakları tırmanmaya başladı. Böyle bir üste, ihtiyaç duyulan her şeyden biraz olurdu. Aradığını bulacağından emindi.</p>

    <p>İki kat tırmandıktan sonra soluklanmak için durdu. Aklına aniden bir soru takıldı: <em>Radyasyon alıyor muyumdur?</em> Bu tür silahların kurşundan kalkanları olurdu, ama televizyonda gördüğü filmlerde radyoaktif silahların yakınına giden herkes koruyucu kostümler giyer ve maruz kalındığında renk değiştiren kartlar takardı. Çünkü radyoaktivite ses çıkarmazdı. Görülemezdi. Sinsice ete ve kemiğe yerleşirdi. İstifralar, saç dökülmeleri, birkaç dakikada bir baş gösteren tuvalet ihtiyaçları başlayana dek maruz kalındığı anlaşılmazdı bile.</p>

    <p>Bütün bunlar ona da olacak mıydı?</p>

    <p>Umurunda bile olmadığını fark etti. O bombayı yukarı çıkaracaktı. Ne yapıp edip çıkaracaktı. Çıkaracak ve Las Vegas’a götürecekti. Indian Springs’te yaptığı korkunç şeyi telafi etmesi gerekiyordu. Bunu yaparken ölmesi gerekiyorsa ölecekti.</p>

    <p>“Sana canım feda,” diye fısıldadı karanlıkta ve basamakları tırmanmaya devam etti.</p>
  </div>
</body>
</html>
