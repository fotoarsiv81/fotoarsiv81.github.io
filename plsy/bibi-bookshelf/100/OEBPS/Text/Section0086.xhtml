<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">61. Bölüm</h2>

    <p>Kara Adam, Oregon’un doğu sınırı boyunca nöbetçi karakolları kurdurmuştu. Bunların en büyüğü Ontario’da, I-80’in Idaho üzerinden geçtiği yerdeydi. Karakolda altı adam görevliydi; büyük bir Peterbilt kamyonun kasasına konuşlanmışlardı. Bir haftadır oradaydılar ve tek yaptıkları, artık Monopoly paraları gibi değersiz olan yirmilikler ve elliliklerle poker oynamaktı. Adamlardan biri neredeyse altmış bin dolar kârdaydı; bir diğeri ise –salgın öncesi dünyasında yıllık geliri sadece on bin dolardı– kırk bin dolardan fazla para kazanmıştı.</p>

    <p>Hafta boyu yağmur yağmış ve adamların tahammülü azalmıştı. Geldikleri yer olan Portland’a geri dönmek istiyorlardı. Portland’da kadınlar vardı. Güçlü bir telsiz büyükçe bir çiviye asılı duruyordu ama duyulan tek ses, parazitti. Telsizden iki basit kelimeyi duymayı bekliyorlardı: <em>Eve dönün.</em> Bu, aradıkları adamın başka bir yerde yakalandığı anlamına gelecekti.</p>

    <p>Aradıkları adam; yetmiş yaşlarında, saçlarının çoğu dökülmüş, iri yarı biriydi. Gözlük takıyor ve dört çekerli, mavi beyaz bir araç kullanıyordu; bir cip veya International-Harvester olabilirdi. Görüldüğü an öldürülmesi emredilmişti.</p>

    <p>Sıkılmışlar ve gerilmişlerdi –yüksek miktarlarda poker oynamanın heyecanı iki gün önce, hayatı en tekdüze olanlar için bile bitmişti– ama kafalarına estiği gibi hareket edip Portland’a dönecek kadar değil. Emirlerini bizzat Yürüyen Adam’dan almışlardı ve sıkıntıdan patlasalar da <em>ona</em> duydukları korku hâlâ baskındı. İşi ellerine yüzlerine bulaştırırlar ve o da öğrenirse halleri yamandı.</p>

    <p>Bu yüzden oturup poker oynamaya ve kasanın çelik duvarına açtıkları yarıktan dışarıyı gözetlemeye devam ettiler. I-80, kesintisizce yağan yağmur altında donuk ve boştu. Ama adam gelecek olursa mutlaka görecekler ve durduracaklardı.</p>

    <p>“Diğer taraftan gönderilmiş bir casus,” demişti Yürüyen Adam, onlara o korkunç sırıtışıyla. Sırıtışının niçin o kadar korkunç olduğunu hiçbiri bilmiyordu ama görünce damarlarındaki kanın kaynar domates çorbasına döndüğünü hissediyorlardı. “Adam bir casus. Onu bağrımıza basar, her şeyi gösterir ve hiçbir şey yapmadan geri gönderebilirdik. Ama onu istiyorum. İkisini de istiyorum. Kar düşmeden önce ikisinin de kafasını kesip dağların ötesine göndereceğiz. Bırakalım bütün kışı yaptıklarını düşünerek geçirsinler.” Ve Portland Kültür Merkezi’ndeki konferans salonlarından birinde yaptıkları toplantıda bulunan insanlara bakarak bir kahkaha atmıştı. Diğerleri ona gülümseyerek karşılık vermişti ama tebessümleri donuk ve gergindi. Yüksek sesle birbirlerini böyle bir sorumluluğa layık görüldükleri için kutluyorlar ama içten içe o sansarlarınkine benzer korkunç, mutlu gözlerin kendilerinden başka herhangi birine dikilmesi için dua ediyorlardı.</p>

    <p>Ontario’nun güneyinde, Sheaville’de bir başka büyük karakol vardı. Burada görevli olan dört adam, tuhaf şekilli kayaların ve karanlık suların bulunduğu Alvord Çölü’ne doğru kıvrılarak ilerleyen I-95’in hemen dibinde, küçük bir evde kalıyordu.</p>

    <p>Diğer nöbetçi karakollarında ikişer adam vardı. 3. Karayolu’nun hemen yakınında, Washington sınırından sadece seksen kilometre ötede bulunan küçük bir kasaba olan Flora’dan, Oregon-Nevada sınırındaki McDermitt’e kadar olan bölgede toplam on iki nöbetçi bulunuyordu.</p>

    <p>Mavi beyaz bir araç kullanan yaşlı bir adam. Tüm nöbetçilere aynı talimat verilmişti: <em>Öldürün ama başına dokunmayın.</em> Âdemelmasının yukarısında kan da yara bere de olmaması gerekiyordu.</p>

    <p>“Geriye defolu mal göndermek istemem,” demişti Randall Flagg ve korkunç bir kahkaha atmıştı.</p>

    <p>Oregon ve Idaho arasındaki kuzey sınırını Snake Nehri belirliyordu. Snake Nehri, altı adamın Peterbilt’in kasasında artık hiçbir değeri kalmamış paralarla poker oynadığı Ontario’dan kuzeye doğru takip edildiği takdirde Copperfieid’a varılırdı. Snake orada bir U çizerek döner ve Copperfield yakınlarındaki Oxbow Barajı’na ulaşırdı. Bobby Terry, Stu Redman ve yanındakilerin bin beş yüz kilometre doğu ve güneyde bulunan Colorado Otoyolu’nda yürümekte olduğu 7 Eylül günü, Copperfield Ucuzluk Mağazası’nda, yanında bir deste çizgi romanla oturmuş, Oxbow Barajı’nın durumunu düşünüyor, bent kapaklarının açık olup olmadığını merak ediyordu. Oregon 86. Otoyolu mağazanın hemen önünden geçiyordu.</p>

    <p>O ve ortağı Dave Roberts (üst kattaki dairede uyuyordu) barajı enine boyuna tartışmıştı. Bir haftadır yağmur yağıyordu. Snake’in suları iyice yükselmişti. Ya Oxbow barajı yıkılırsa? Hiç iyi olmayacağı kesindi. Copperfield sular altında kalır, sevgili Bobby Terry ve sevgili Dave Roberts, Pasifik Okyanusu’na kadar sürüklenirdi. Çatlak olup olmadığını kontrol etmek için baraja gitmeyi düşünmüşler, ama cesaret edememişlerdi. Flagg’in emirleri kesindi: <em>Ortalıkta görünmeyin.</em></p>

    <p>Dave, Flagg’in <em>herhangi bir yerde</em> olabileceğine dikkat çekmişti. Her an her yerde olabilirdi ve buna dair birçok hikâye anlatılmaya başlanmıştı. Anayoldan uzakta, küçük bir köyden geçen enerji hatlarını tamir eden veya bir silah deposunu boşaltan, az sayıda insandan oluşan bir grup, onu aniden yanı başında bulabiliyordu. Bir hayalet gibi aniden <em>maddeleşiyordu.</em> Ama bu, topukları aşınmış, tozlu çizmeler giymiş, pis pis sırıtan, kara bir hayaletti. Bazen yalnız oluyor, bazen de simsiyah, uzun bir Daimler’i kullanan Lloyd Henreid ile birlikte geliyordu. Kimi zaman yürüyordu. Bir anda yanlarında bitiveriyordu. Bir gün Los Angeles’ta olabilir, ertesi gün Boise’ye gidebilirdi... yürüyerek. En azından rivayetler böyleydi.</p>

    <p>Ama Dave’in de belirttiği gibi, Flagg bile aynı anda altı yerde birden olamazdı. İçlerinden biri şu kahrolası baraja çabucak bir göz atıp hızla geri dönebilirdi. Enselenme ihtimalleri binde birdi.</p>

    <p>Güzel, o halde sen git, demişti Bobby Terry ona. Benden sana izin. Ama Dave bu teklifi huzursuz bir sırıtışla reddetmişti. Çünkü Flagg her nasılsa bu tip şeyleri <em>biliyordu...</em> uzakta bile olsa. Kimileri, Flagg’in yırtıcı hayvanlar üzerinde doğaüstü bir güce sahip olduğunu iddia ediyordu. Rose Kingman adında bir kadın, telefon tellerine tünemiş olan bir karga sürüsünün, Flagg’in tek bir parmak şıklatışıyla havalanıp omuzlarına konduğunu gördüğünü söylüyordu. Dahası, kargaların, “Flagg... Flagg... Flagg...” diye üst üste öttüğünü duymuştu.</p>

    <p><em>Bu</em> çok saçmaydı ve Bobby de bunun farkındaydı. Salaklar buna inanabilirdi ama Bobby Terry’nin annesi Delores salak evlatlar yetiştirmemişti. Hikâyelerin kulaktan kulağa aktarılırken ne kadar abartıldığını bilirdi. Kara Adam da bu tür hikâyeleri memnuniyetle destekliyordu mutlaka.</p>

    <p>Yine de bu rivayetler, sanki hepsinde bir parça gerçek gizliymiş gibi onu içten içe ürpertiyordu. Bazıları kurtları çağırabildiğini veya ruhunun bir kedinin bedenine girebildiğini söylüyordu. Portland’da bir adam, yürürken sırtına astığı çantada bir sansar veya ona benzer bir hayvan taşıdığını iddia etmişti. Bütün bunlar saçmalıktı. Ama... ya hayvanlarla <em>gerçekten</em> konuşabiliyorsa? Şeytani bir Dr. Doolittle gibi? Peki ya Dave veya kendisi emirlere karşı gelip o kahrolası barajı kontrol etmeye gittiği sırada görülürse?</p>

    <p>Emirlere karşı gelmenin cezası, çarmıha gerilmekti.</p>

    <p>Bobby Terry eski barajın yıkılacağını pek sanmıyordu aslında.</p>

    <p>Masadaki Kent paketinden bir sigara çıkarıp yaktı. İçine çektiği dumanın bayat tadı, yüzünün buruşmasına sebep oldu. Altı ay sonra hepsi içilmez hale gelmiş olacaktı. Belki öylesi daha iyiydi. Zaten içene ölümcül zararlar vermiyor muydu?</p>

    <p>İçini çekerek bir çizgi roman aldı. <em>Ninja Kaplumbağalar</em> adında bir saçmalıktı. Ninja Kaplumbağalar sözde ‘kabuklu kahramanlar’dı. Raphael, Donatello ve gerzek arkadaşlarını dükkânın karşı tarafına doğru fırlattı ve çizgi roman, kasanın üstüne kapaklandı. <em>Ninja Kaplumbağalar</em> gibi saçmalıklar, insana iyi ki dünyanın sonu gelmiş dedirtiyordu.</p>

    <p>Desteden bir başka çizgi roman aldı: <em>Batman.</em> En azından bunda inanılabilecek bir kahraman vardı. İlk sayfayı açmıştı ki mavi bir Scout’un önlerinden geçerek batıya doğru ilerlediğini gördü. Büyük lastikleri, çamurlu yağmur sularını sıçratıyordu.</p>

    <p>Bobby Terry aracın geçtiği yere ağzı açık bakakaldı. Herkesin fellik fellik aramakta olduğu aracın kendi nöbet noktasının önünden geçtiğine inanamıyordu. Doğruyu söylemek gerekirse bütün bunların gerçek olduğuna o ana dek tam anlamıyla inanmamıştı.</p>

    <p>Hemen yerinden fırlayıp ön kapıya doğru koştu ve hızla açtı. Hâlâ elinde <em>Batman</em> olduğu halde kaldırımda koştu. Belki sadece hayal görmüştü. Flagg’i düşünen herkes halüsinasyon görebilirdi.</p>

    <p>Ama gördüğü gerçekti. Mavi Scout, o bakarken bir sonraki tepenin ardında gözden kayboldu. Bobby avazı çıktığı kadar bağırarak Dave’e seslendi ve koşmaya başladı.</p>

    <p class="paragraf">Yargıç direksiyonu mafsal iltihabı diye bir şey yokmuş, varsa da onda yokmuş, onda varsa da nemli havalarda onu hiç rahatsız etmiyormuş gibi yapmaya çalışarak kararlı bir şekilde kavramıştı. Ama yağmur, iyimserliğini sürdürmesine en büyük engeldi. Babasının dediği gibi, kaçınılmaz bir gerçekti.</p>

    <p>Son üç gündür yağmur altında ilerliyordu. Yağış, ara sıra kısa süreliğine hafiflemiş ama çoğunlukla bardaktan boşanırcasına yağmıştı. Bu da kaçınılmaz bir gerçekti. Yollar bazı noktalarda çökme tehlikesiyle karşı karşıyaydı. Bahar geldiğinde pek çoğunun geçilemez halde olacağını tahmin etmek zor değildi. Bu küçük gezi sırasında altında Scout olduğu için Tanrı’ya pek çok kez şükretmişti.</p>

    <p>I-80 üzerinde ilerlemeye çalıştığı ilk üç günde, tali yolları kullanmadığı takdirde batıya 2000 yılından önce varamayacağını anlamıştı. Otoyolda, uzun mesafeler boyunca tüyler ürpertici bir şekilde boşluklar vardı, bazı noktalarda ise ikinci viteste ilerleyerek duran araçlar arasından geçip yoluna devam edebilmişti. Ama Scout’un vincini kullanarak yoldaki araçları geçebileceği bir boşluk yaratana kadar çekmek için o kadar çok durmak zorunda kalmıştı ki sonunda otoyolda ilerlemekten vazgeçmişti.</p>

    <p>Rawlins’e vardığında otoyoldan ayrılıp batıya, I-287’ye dönerek Great Divide Havzası’nın çevresinden dolaştı ve iki gün sonra, Wyoming’in kuzeybatı köşesinde, Yellowstone’un doğusunda kamp kurdu. O kesimde yollar neredeyse tamamen boştu. Wyoming’i ve Idaho’nun doğusunu geçmek, ürkütücü bir deneyimdi. Ölüm hissinin böyle boş bir alana ve ruhuna böylesine sinebileceğini hiç düşünmemişti. Ama inkâr edilemez bir şekilde oradaydı işte. Daha önce geyiklerin ve karavanların dolaştığı arazide, koca batı göğü altında uğursuz bir sükûnet vardı. Devrilmiş ve tamir edilmemiş telefon direklerinde, içinden geçtiği buz gibi, sessiz kasabalarda sadece ölüm vardı: Lamont, Muddy Gap, Jeffrey City, Lander, Crowheart.</p>

    <p>Boşluğu kavradıkça hissettiği yalnızlık artmış, ölümü daha da özümsemişti. Boulder’ı, Özgür Bölge’yi ve orada yaşayan insanları –Frannie, Lucy, Larry, Nick Andros– bir daha asla göremeyeceğine dair inancı giderek pekişmişti. Tanrı, onu sürgüne gönderdiğinde Kabil’in neler hissettiğini şimdi çok iyi anlıyordu.</p>

    <p>Ama o cennetin doğusuna sürgün edilmişti.</p>

    <p>Yargıç ise batıdaydı.</p>

    <p>Bu his en çok Wyoming ile Idaho arasındaki sınırı geçerken yoğunlaştı. Idaho’ya Targhee Geçidi’nden girmiş ve hafif bir öğle yemeği yemek için yol kenarında durmuştu. Yakınlardaki dereden gelen şırıltı ve ona paslı bir kapı menteşesini anımsatan tuhaf bir sürtünme sesi haricinde çıt yoktu. Gökyüzünde balık pulunu andıran bulutlar vardı. Yağmur, yağmurla birlikte de ağrılar yaklaşıyordu. Aslında uzun saatler direksiyon başında olmasına rağmen eklemleri o güne dek iyi dayanmış, pek isyan etmemişti ve...</p>

    <p>...peki şu sürtünme sesi neydi?</p>

    <p>Yemeğini bitirince Scout’tan Garand’ını alıp dere kenarındaki piknik alanına gitti, daha güzel havalarda yemeği orada yemek çok keyifli olabilirdi. Küçük bir koru vardı. Ağaçlar arasına piknik masaları yerleştirilmişti. Ağaçlardan birinden, asılı bir adam sarkıyordu. Ayakkabıları neredeyse yere değiyordu. Başı mide bulandırıcı bir açıyla yan yatmıştı. Kuşlar neredeyse bütün etlerini didiklemişti. Sürtünme sesi, dala bağlanmış ipten geliyordu. Dala sürtüne sürtüne neredeyse kopacak kadar aşınmıştı.</p>

    <p>Batıda olduğunu işte böyle anlamıştı.</p>

    <p>O gün öğleden sonra, saat dört sularında yağmurun ilk damlaları Scout’un ön camına düştü. Ve o andan beri de dinmedi.</p>

    <p>İki gün sonra, Butte City’ye ulaştı. Ellerindeki ve parmaklarındaki ağrılar öylesine azmıştı ki bütün günü bir motel odasında dinlenerek geçirmek zorunda kaldı. Ellerine ve dizlerine sıcak havlular sararak yoğun bir sessizliğe bürünmüş odadaki yatağa uzanmış, Lapham’ın <em>Toplum Kuralları ve Toplumsal Sınıflar</em> kitabını okumuştu. <em>İhtiyar Balıkçı</em> ve Valley Forge Kampında kalan bir askerin karışımı gibi görünüyordu.</p>

    <p>Bolca aspirin ve brendi yüklenerek tekrar yola çıkmış, tali yolları sabırla aramış; mecbur kalmadıkça bedenini zorlayacak fiziksel hareketler yapmaktan kaçınma düşüncesiyle vinç yerine Scout’un dört çeker özelliğini kullanarak çamurlu araziden dolaşmıştı. Maalesef bu her seferinde mümkün olmamıştı. İki gün önce, yani 5 Eylül günü, Salmon River Dağı’na yaklaşırken yolunu tıkayan bir ConTel telefon kamyonunu vincin kancasına takıp yolun bir tarafı boşalana dek neredeyse iki kilometre boyunca çekmiş, sonra kahrolası kamyonu adını bilmediği bir yerde bırakmıştı.</p>

    <p>4 Eylül’de, Bobby Terry’nin Copperfield’dan geçerken onu görüşünden üç gün önce, New Meadows’ta kamp yapmış ve sarsıcı bir olay yaşamıştı. Ranchhand Motel’in önünde durmuş, odalardan birinin anahtarını alırken beklenmedik bir ödül olarak pilli bir ısıtıcı bulmuş ve ısıtıcıyı yatağının ayakucuna yerleştirmişti. Bir haftadır ilk kez alacakaranlık çöktüğünde sıcak ve rahattı. Isıtıcı, güçlü, yumuşak bir ışık yayıyordu. Üstünde sadece iç çamaşırıyla, kabarttığı yastıklara yaslanmış, Brixton, Mississippi’den cahil bir siyah kadının basit bir hırsızlık suçu yüzünden on yıl hapis cezasına çarptırıldığı bir dava hakkındaki yazıyı okuyordu. Bölge savcı yardımcısı ve jüri üyelerinden üçü siyahtı... Lapham’ın burada belirtmek istediği...</p>

    <p><em>Tık, tık, tık.</em> Ses, pencereden geliyordu.</p>

    <p>Yargıcın ihtiyar yüreği hopladı. Lapham kucağından uçuverdi. Sandalyeye dayalı duran Garand’ı kaptı ve her şeye hazırlıklı bir şekilde pencereye döndü. Daha önce hazırladığı hikâye aklından rüzgârda savrulan yapraklar gibi uçtu gitti. Yakalanmıştı. Kim olduğunu ve nereden geldiğini soracaklar...</p>

    <p>Bir kargaydı.</p>

    <p>Yargıç bir nebze rahatladı ve suratında titrek bir tebessüm belirdi.</p>

    <p>Sadece bir kargaydı.</p>

    <p>Pencerenin önünde, yağmur altında duruyordu. Kapkara tüyleri ıslanıp komik bir şekilde birbirine yapışmıştı. Parlak gözleri yağmur damlalarıyla kaplı camın gerisinden Batı Idaho’da, bir motel odasında, üzerinde sadece altın rengi ve mor harflerle LOS ANGELES LAKERS yazılı bir şortla koca göbeğinin üstüne koyduğu kalın hukuk kitabını okuyan yaşlı bir avukata ve dünyanın en yaşlı amatör casusuna bakıyordu. Karga gördüklerine neredeyse sırıtıyormuş gibiydi. Yargıç iyice rahatladı ve o da sırıttı. Evet, komik olan benim. Ama bu bomboş ülkede iki hafta boyunca tek başına yolculuk yaptıktan sonra biraz gergin olması çok doğaldı.</p>

    <p><em>Tık, tık, tık.</em></p>

    <p>Karga pencerenin camına gagasıyla vuruyordu. Tıpkı daha önce yaptığı gibi.</p>

    <p>Yargıcın gülümsemesi kayboldu. Karganın ona bakışında hoşuna gitmeyen bir şey vardı. Sırıtıyor gibi görünüyordu ama sırıtışında aynı zamanda bir küçümseme varmış gibiydi.</p>

    <p><em>Tık, tık, tık.</em></p>

    <p>Uçup Pallas’ın büstüne konan kuzgun gibiydi. Artık çok uzakta kalmış gibi görünen Özgür Bölge’dekilerin istediği bilgileri ne zaman öğrenebileceğim? <em>Asla.</em> Kara Adam’ın zırhındaki zayıf noktaları keşfetme şansı bulabilecek miyim? <em>Asla.</em></p>

    <p>Sağ salim geri dönecek miyim?</p>

    <p><em>Asla.</em></p>

    <p><em>Tık, tık, tık.</em></p>

    <p>Karga hâlâ sırıtır gibi ona bakıyordu.</p>

    <p>Ve rüya gibi, kendini kötü hissetmesini sağlayan bir his çöktü ve karganın Kara Adam olduğunu anladı. Kara Adam’ın ruhu, ka’sı her nasılsa yağmurdan sırılsıklam olmuş bu karganın içine girmiş ve yargıcı kontrol etmeye gelmişti.</p>

    <p>Büyülenmiş gibi ona bakıyordu.</p>

    <p>Karganın gözleri adeta büyüdü. Kenarları yakut kırmızısıydı. Yağmur damlaları cama çarpıp akıyor, çarpıp akıyordu. Karga hafifçe yaklaştı ve son derece bilinçli bir hareketle camı tıklattı.</p>

    <p><em>Galiba beni hipnotize ediyor,</em> diye düşündü yargıç. <em>Ve muhtemelen kısmen de olsa başarıyor. Belki böyle şeyler için fazla yaşlıyım. Diyelim ki... çok saçma elbette ama diyelim ki bu gerçekten o. Tüfeği hızla doğrultabilsem? Bir tüfeği ateşlemeyeli dört sene oldu ama 76 ve 79’da atıcılıkta kulüp şampiyonuydum. 86’da da oldukça formdaydım. Şampiyon olacak kadar iyi değildim, o yüzden o sene müsabakalara katılmayı bıraktım. O günlerde gururum, gözlerimden daha sağlamdı, ama yine de yirmi iki kişi arasında beşinci olacak kadar iyiydim. Hem pencere, yarışmadaki hedeflerden daha yakın. Eğer karga oysa, onu vurarak öldürmem mümkün mü? Ka’sını –böyle bir şey varsa– karganın cesedinde hapsedebilir miyim? Bir ihtiyarın Batı Idaho’da bir kargayı vurarak her şeye son vermesi çok mu abes olur?</em></p>

    <p>Karga ona sırıttı. Yargıç kuşun sırıttığından artık emindi.</p>

    <p>Ani bir hareketle doğruldu ve tüfeğin dipçiğini çabuk ve kendinden emin bir hamleyle omzuna dayadı, hayal edebileceğinden bile hızlı davranmıştı. Karga korkmuş göründü. Yağmurun ıslattığı kanatları çırpındı ve etrafına damlalar saçtı. Gözleri dehşetle irileşmiş gibiydi. Yargıç, kuşun boğuk bir <em>gak</em> sesi çıkardığını duydu ve zafer dolu bir an gerçekten <em>Kara Adam</em> olduğundan emin oldu. Yargıcı hafife almıştı ve bunun bedelini o sefil hayatından...</p>

    <p><em>“GEBER!”</em> diye kükredi ve tetiği çekti.</p>

    <p>Ama beklenen patlama olmadı, çünkü tüfeğin emniyetini açmamıştı. Pencereye döndüğünde karganın yerinde yeller estiğini gördü.</p>

    <p>Kendini aptal gibi ve uyuşmuş hisseden yargıç, Garand’ını kucağına koydu. Kendi kendine gördüğünün sadece basit bir karga olduğunu söyledi. Ateş edip pencereyi parçalamış olsaydı yeni bir odaya geçmesi gerekecekti. Zahmetten kurtulduğu için şanslıydı gerçekten.</p>

    <p>Ama o gece hiç iyi uyuyamadı. Sık sık uyandı ve her seferinde tık tık sesini duyduğundan emin bir şekilde pencereye baktı. Karga tekrar gelme hatasına düşerse bu kez kurtulamazdı. Tüfeğin emniyetini her ihtimale karşı açık bırakmıştı.</p>

    <p>Ama karga geri dönmedi.</p>

    <p class="paragraf">Ertesi sabah batıya doğru yolculuğuna devam etti. Eklem ağrıları hafiflemişti ama azaldıkları da söylenemezdi. Saat on biri biraz geçe, küçük bir restoranda durup öğle yemeği yedi. Tam sandviçini ve termostaki kahvesini bitiriyordu ki bir karganın, caddenin biraz ilerisinde telefon tellerine konduğunu gördü. Yargıç büyülenmiş gibi kargayı izliyordu. Kırmızı termos bardağı, masayla ağzı arasında havada asılı kalmıştı. Aynı karga olamazdı elbette. Milyonlarca kargadan biriydi işte. Dünya artık kargalara kalmıştı. Yine de bunun, önceki gece gördüğü karga olduğundan emindi. Ve içinde her şeyin sona erdiğine dair bir kıyamet hissi belirdi.</p>

    <p>Açlığı geçmişti.</p>

    <p>Yola devam etti. Birkaç gün sonra, saat on ikiyi çeyrek geçe, Oregon’daki 86. Otoyol üzerinde batıya doğru ilerlerken Copperfield kasabasından geçti. Bobby Terry’nin ağzı bir karış açık halde geçişini izlediği ucuzluk mağazasına dönüp bakmamıştı bile. Garand yan koltuktaydı. Emniyeti hâlâ açıktı ve hemen dibinde bir kutu cephane vardı. Yargıç karşısına çıkan her kargayı vurmaya karar vermişti.</p>

    <p>Fazla tedbirden zarar gelmezdi.</p>

    <p class="paragraf">“Daha hızlı! Bu kamyonet daha hızlı gitmez mi?”</p>

    <p>“Kafamı ütülemeyi kes Bobby Terry. Nöbetteyken ayakta uyumanın cezasını benden çıkarmaya kalkma.”</p>

    <p>Dave Roberts ucuzluk mağazasının önündeki sokağa park etmiş Willys International’ın direksiyonundaydı. Bobby Terry, Dave’i uyandırana ve o da üstünü giyene kadar Scout’taki ihtiyar on dakika kazanmıştı. Yağış şiddetli, görüş alanı çok azdı. Bobby Terry’nin kucağında bir Winchester vardı. Beline de bir 45’lik Colt sokmuştu.</p>

    <p>Kovboy çizmeleri, kot pantolon ve sarı bir yağmurluk giymiş olan Dave, göz ucuyla ona baktı.</p>

    <p>“Tetiği sıkıştırmaya devam edersen kapında koca bir delik açacaksın Bobby Terry.”</p>

    <p>“Sesini kes de herifi yakalamaya bak,” dedi Bobby Terry. Kendi kendine mırıldanıyordu. “Karnından. Karnından vurmak lazım. Başına zarar verilmeyecek. Tamam.”</p>

    <p>“Kendi kendine konuşmayı bırak. Kendileriyle konuşanlar kendileriyle oynar. Bence böyle.”</p>

    <p>“Nerede bu adam?” diye sordu Bobby Terry.</p>

    <p>“Yakalayacağız. Tabii hayal görmediysen. Hayal gördüysen kesinlikle yerinde olmak istemem kardeş.”</p>

    <p>“Hayal falan değildi. Scout’tu. Ama ya bir yerden döndüyse?”</p>

    <p>“Nereye dönecek?” diye sordu Dave. “Bu yol üstünde sadece çiftlikler var. Altındaki dört çekerli olsa da, çiftlik yollarına sapacak olursa on beş metre ilerleyemeden çamura saplanır. Kasma kendini Bobby Terry.”</p>

    <p>“Yapamam,” dedi Bobby Terry mutsuzca. “Çölde bir telefon direği üzerinde çarmıha gerilmenin nasıl bir his olabileceğini aklımdan çıkaramıyorum.”</p>

    <p>“Hey, şuraya bak! Yemin ederim artık herifin kıçındayız!”</p>

    <p>Hemen önlerinde, aylar önce burun buruna çarpışmış olan bir Chevy ve büyük bir Buick vardı. Yolu bir kenardan diğerine kaplıyorlardı. Hemen sağda, yolun dışında yeni lastik izleri görülüyordu.</p>

    <p>“Bu o,” dedi Dave. “İzler beş dakikadan eski olamaz.”</p>

    <p>Willys’in direksiyonunu kırdı ve deli gibi sarsılarak yol kenarındaki araziden geçtiler. Dave de yargıcın yola döndüğü yerden döndü ve Scout’un lastiklerinin asfaltta bıraktığı izleri net bir şekilde gördüler. Yaklaşık üç kilometre uzakta, bir sonraki tepenin ardında gözden kaybolmadan önce Scout’u bir anlığına görebildiler.</p>

    <p>“Oley!” diye bağırdı Dave. “Yakaladık şerefsizi!”</p>

    <p>Gazı kökledi ve WilIys saatte doksan kilometre süratle ilerlemeye başladı. Görüşü iyice bulanıklaşmıştı, silecekler, yağmurun hızına yetişemiyordu. Tepeye varınca Scout’u tekrar gördüler. Aradaki mesafe azalmıştı. Dave selektör yaptı ve bir süre sonra Scout’un fren lambaları yandı.</p>

    <p>“Pekâlâ,” dedi Dave. “Dostça yaklaşacağız. Herifin arabadan inmesini sağlayacağız. Kontrolünü kaybedeyim deme Bobby Terry. Bu işi doğru yaparsak Vegas’taki MGM Grand’de özel odalarımız olur. Yüzümüze gözümüze bulaştırırsak başımıza gelecekleri düşünmek bile istemiyorum. <em>O yüzden sakın işi bozayım deme.</em> Herifi arabadan indirmemiz lazım.”</p>

    <p>“Of, Tanrım. Neden Robinette’ten gitmemiş sanki?” diye mızmızlandı Bobby Terry. Winchester’ı sıkıca tutuyordu.</p>

    <p>Dave eline vurdu. “Aşağı tüfekle ineyim deme.”</p>

    <p>“Ama...”</p>

    <p>“Kes! Gülümse bakayım!”</p>

    <p>Bobby Terry gülümsemeye çalıştı. Lunaparktaki mekanik palyaçolardan birinin gülümsemeye çalışmasını izlemeye benziyordu.</p>

    <p>“Bir boka yaramazsın,” dedi Dave sinirli bir şekilde. “Ben hallederim. Sen hiç inme.”</p>

    <p>İki tekerleği yolda, iki tekerleği toprakta duran Scout’un yanında durdular. Dave gülümseyerek indi. Ellerini sarı yağmurluğun ceplerine sokmuştu. Sol cebinde 38’lik bir polis tabancası vardı.</p>

    <p>Yargıç, Scout’tan dikkatlice indi. O da sarı bir yağmurluk giymişti. Narin bir vazoyu taşırcasına yavaşça adım attı. Mafsal iltihabı, serbest kalmış bir kaplan sürüsü gibi bedenini ele geçirmişti. Sol elinde tüfeği vardı.</p>

    <p>“Hey, beni vurmaya kalkmazsın değil mi?” dedi WilIys’ten inen adam dostça gülümseyerek.</p>

    <p>“Herhalde kalkmam,” dedi yargıç. Yağmurun kesintisiz hışırtısı yüzünden seslerini yükseltmek zorunda kalmışlardı. “Copperfield’daydınız sanırım.”</p>

    <p>“Evet. Ben Dave Roberts.” Sağ elini uzattı.</p>

    <p>“Adım Farris,” dedi yargıç ve o da sağ elini uzattı. Ardından Willys’e doğru baktı ve Bobby Terry’nin camdan başını uzatmış olduğunu gördü. Her iki eliyle birden kavradığı 45’liğin namlusundan sular damlıyordu. Kül rengi yüzü, hâlâ o manyakça, mekanik sırıtışla donmuş haldeydi.</p>

    <p>“Ha siktir,” dedi yargıç ve tam Roberts cebindeki tabancayı ateşlerken ıslak elini onunkinden kurtardı. Kurşun, yargıcın karnına, midesinin hemen altına girdi, düzleşti, döndü, mantar gibi patladı ve omuriliğinin sağından geçerek belinden çıktı. Ardında, çay tabağı büyüklüğünde bir delik bırakmıştı. Garand elinden yola düştü ve yargıç, Scout’un açık kapısına doğru geriledi.</p>

    <p>Yolun karşısındaki telefon direğine tünemiş olan kargayı hiçbiri fark etmedi.</p>

    <p>Dave Roberts başladığı işi bitirmek için öne bir adım attı. Tam o sırada Bobby Terry, Willys’in yolcu tarafından ateş etti. Kurşun, Dave’in boğazına isabet ederek parçaladı. Boynundan fışkıran kan, yağmur suyuyla karışarak sarı yağmurluğundan aşağı süzüldü. Hayretle bakan gözleri yuvalarından fırlayarak Bobby Terry’ye döndü. İki sarsak adım attı, sonra yüzü ifadesizleşti. Cesedi yere yığıldı. Yağmur damlaları, sırtını dövüyordu.</p>

    <p><em>“Tanrım!”</em> diye bağırdı Bobby Terry dehşet içinde.</p>

    <p><em>Ağrılarım yok oldu,</em> diye düşündü yargıç. <em>Yaşasaydım tıp dünyasında yeni bir çığır açabilirdim. Mafsal iltihabının tedavisi, karna yenen bir kurşun. Ah Tanrım, bana pusu kurmuşlar. Onlara Flagg mi haber verdi? Öyle olmalı. Tanrı kurulun buraya gönderdiklerinin yardımcısı olsun...</em></p>

    <p>Garand yerde duruyordu. Tüfeği almak için eğilince, iç organlarının karnından dökülebileceğini fark etti. Garip bir histi, hatta korkunç... Neyse. Tüfeği aldı. Emniyeti açık mıydı? Evet. Doğrultmaya çalıştı. Sanki bin kiloydu.</p>

    <p>Bobby Terry nihayet şaşkın bakışlarını Dave’den çekti ve yargıcın kendisini vurmak üzere olduğunu gördü. Yargıç yolda oturuyordu. Göğsünden aşağısı kanla kıpkırmızı olmuştu. Garand’ın namlusunu dizine oturtmuştu.</p>

    <p>Bobby bir el ateş etti ve ıskaladı. Garand gümbürdedi ve kırık cam parçaları Bobby’nin suratına yağdı. Bir çığlık attı, öldüğünden emindi. Sonra ön camın sol tarafının parçalanmış olduğunu gördü ve hâlâ hayatta olduğunu anladı.</p>

    <p>Yargıç daha düzgün nişan alabilmek için dizini oynatıyordu. Sinirleri artık iyice boşalmış olan Bobby Terry üç el arka arkaya ateş etti. İlk kurşun, Scout’un böğrüne saplandı. İkincisi, yargıcın sağ kaşının üstüne isabet etti. 45’likler büyük ve etkili silahlardır. Yakın mesafeden ateşlendiğinde ortaya nahoş görüntüler çıkabilir. Kurşun, yargıcın kafatasının büyük bir bölümünü parçalayıp Scout’a doğru savurdu. Yaşlı adamın başı, normalde mümkün olamayacak bir açıyla geriye savruldu. Üçüncü kurşun, yargıcın alt dudağının bir iki santim altına gömüldü ve bütün dişleri son nefesini verdiği ağzına dağıldı. Çene kemiği parçalandı. Parmağı, bedeninin ani kasılmasıyla tetiği çekti, ama kurşun faydasızca bulutlara yöneldi.</p>

    <p>Ortalığa sessizlik çöktü.</p>

    <p>Yağmur damlaları Scout ve Willys’in tavanına durmaksızın iniyordu. İki ölü adamın yağmurluklarının üstüne patır patır damlıyordu. Telefon direğindeki karga bet bir sesle ötüp havalanana dek tek duyulan ses, yağmurun şıkırtısıydı. Karganın sesi, Bobby Terry’yi bir nebze kendine getirdi. Dumanı tüten 45’liği tutarak indi.</p>

    <p>“Başardım,” dedi yağmura kendinden emin bir tavırla. “Onu geberttim. İnansan iyi olur. Gerçek bu. Sevgili Bobby Terry, onu istediğin gibi hakladı.”</p>

    <p>Ama yargıcı suratından vurduğu gerçeği, içinde giderek yükselen bir korkuyla kafasına dank etti.</p>

    <p>Yargıcın cesedi, Scout’un açık kapısından içeri savrulmuştu. Bobby Terry, yaşlı adamı yakasından tutup çekerek yüzünden geri kalanlara baktı. Burnundan başka bir şey kalmamıştı. Doğruyu söylemek gerekirse ona burun demek mümkün değildi.</p>

    <p>Herhangi birinin cesedi olabilirdi.</p>

    <p>Flagg’in sesi, dehşetle uyuşan Bobby Terry’nin kulaklarında çınladı: <em>Onu geriye hasarsız göndermek istiyorum.</em></p>

    <p>Paniğe kapıldı. Bu ceset, <em>herhangi biri</em> olabilirdi. Sanki kasten Yürüyen Adam’ın dediklerinin tam tersini yapmıştı. Suratına iki kurşun. Herifin <em>dişleri</em> bile gitmişti.</p>

    <p>Yağmur durmaksızın yağıyordu.</p>

    <p>Her şey bitmişti. Hepsi buydu. Ne doğuya gitmeye, ne batıda kalmaya cesaret edebilirdi. Ya çırılçıplak çarmıha gerilecek... ya da başına daha beteri gelecekti.</p>

    <p>Daha beteri var mıydı acaba?</p>

    <p>İpler o sırıtan manyağın elinde olduğu sürece daha beterinin olacağından şüphesi yoktu. Peki ne yapacaktı?</p>

    <p>Ağır hareketlerle saçlarını sıvazladı ve yargıcın paramparça yüzüne bakarak düşünmeye çalıştı.</p>

    <p>Güney. Çözüm buydu. Güneye gidecekti. Sınırda artık nöbetçiler yoktu. Meksika’ya gidebilirdi. Orası yeterince uzak gelmezse Guatemala’ya, Panama’ya, hatta Brezilya’ya bile gidebilirdi. Ne doğu, ne batı, sadece Bobby Terry. Yürüyen Adam’dan yeterince uzakta...</p>

    <p>Yağmurun gürültüsüne yeni bir ses karıştı.</p>

    <p>Bobby Terry başını hızla kaldırdı.</p>

    <p>Yağmur damlaları hâlâ iki aracın tepesinde trampet çalıyor, arabaların motorları homurdanıyordu. Bunların yanı sıra...</p>

    <p>Garip bir tıkırtıydı. Asfalta çarpan aşınmış topukların sesi gibi.</p>

    <p>“Olamaz,” diye fısıldadı Bobby Terry.</p>

    <p>Arkasına dönmeye başladı.</p>

    <p>Tıkırtılar hızlanmıştı. Hızlı bir yürüyüş, hafif koşu, seri koşu, <em>sprint.</em> Bobby Terry tamamen döndüğünde artık çok geçti. Geliyordu. Flagg çekilmiş en korkunç korku filminin en ürkütücü sahnesinden fırlamış dehşet veren bir canavar gibi geliyordu. Kara Adam’ın yanakları kızarmıştı, gözleri neşeyle parlıyordu, dudakları açgözlü bir sırıtışla gerilmiş, köpekbalığınınkine benzeyen, mezar taşı gibi koca dişleri gözler önüne serilmişti. Etrafında parlak, siyah karga tüyleri uçuşuyordu.</p>

    <p>Bobby Terry <em>hayır</em> demeye çalıştı, ama ağzından hiçbir ses çıkmadı.</p>

    <p><em>“HEY, BOBBY TERRY, İŞİ MAHVETTİN!”</em> diye bağırdı Kara Adam ve çaresizce kalakalan Bobby Terry’nin tepesine çöktü.</p>

    <p>Çarmıha gerilmekten daha kötü şeyler vardı.</p>

    <p>Dişler vardı.</p>
  </div>
</body>
</html>
