<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">72. Bölüm</h2>

    <p>“Biliyor musunuz,” dedi Glen Bateman sabahın ilk ışıklarıyla aydınlanan Grand Junction’a doğru bakarak. “İçim bayıldı sözünü uzun zamandır duyardım, ama gerçek anlamını şimdi daha iyi kavrıyorum.” Morning Star Çiftlikleri sentetik sosislerinden oluşan kahvaltısına bakıp yüzünü buruşturdu.</p>

    <p>“Bu yine <em>iyi,</em>” dedi Ralph samimi bir ifadeyle. “Sen asıl askerdeyken yediklerimizi görecektin.”</p>

    <p>Larry’nin bir saat kadar önce canlandırdığı ateşin etrafında oturuyorlardı. Hepsi kalın ceketler ve eldivenler giymişti; ikinci kahvelerini içiyorlardı. Gökyüzü bulutlu ve kasvetliydi. Sıcaklık ise iki derece filan olmalıydı. Kojak ateşe tüyleri yanmayacak kadar yaklaşmış, uyukluyordu.</p>

    <p>“İçerideki adamı doyurdum,” dedi Glen ayağa kalkarak. “Bana yoksullarınızı, açlarınızı verin. Yok, düşündüm de bana sadece çöplerinizi verin. Gömeceğim.”</p>

    <p>Stu, ona kâğıt tabağıyla bardağını uzattı. “Yürüyüş gerçekten insanı forma sokuyor değil mi keltoş? Bahse girerim yirmi yaşından beri kendini bu kadar formda hissetmiyorsundur.”</p>

    <p>“Yani yetmiş yıldan beri,” dedi Larry gülerek.</p>

    <p>“Daha önce hiç bu kadar formda olmamıştım Stu,” dedi Glen ciddi bir ifadeyle çöpleri toplayıp naylon torbaya doldururken. “Böyle formda olmayı hiç <em>istememiştim.</em> Ama bir itirazım yok. Elli yıllık bilinmezlikten sonra ihtiyar bir zencinin tanrısının peşinden ölümün kollarına gitmek kaderim galiba. Kaderim buysa budur. Hikâyenin sonu. Ama yürümeyi motosiklete binmeye tercih ederim. Yürümek daha uzun sürüyor, bu sayede ömrümü uzatmış oluyorum. Sadece birkaç gün bile olsa. Şimdi izninizle şunları gömüp geleyim beyler.”</p>

    <p>Elinde küçük bir kürekle kampın diğer tarafına gidişini izlediler. Glen’in deyimiyle bu “Colorado ve batıya yürüyüş turu” en çok onu zorlamıştı. İçlerinde en yaşlıları oydu. Ralph Brentner’dan on iki yaş büyüktü. Ama her nasılsa diğerleri için durumu oldukça kolaylaştırmıştı. Alaycılığı sürekliydi ama aynı zamanda nazikti ve kendiyle barışık görünüyordu. Günbegün yola devam edebilmesi diğerlerine ilham veriyor sayılmasa da hepsini etkiliyordu. Elli yedi yaşındaydı ve Stu son birkaç sabahtır parmak eklemlerini yoklayıp yüzünü buruşturduğunu görüyordu.</p>

    <p>“Çok acıyor mu?” diye sormuştu önceki sabah yürüyüşe başlamalarından yaklaşık bir saat sonra.</p>

    <p>“Aspirin icabına bakıyor. Mafsal iltihabı. Henüz o kadar kötü değil, beş altı yıl sonra çok daha kötü olacak. Açıkçası o günleri göreceğimi hiç sanmıyorum Doğu Teksas.”</p>

    <p>“Sence gerçekten bizi öldürecek mi?”</p>

    <p>Glen Bateman bu soruya tuhaf bir cevap vermişti. “Kötülükten korkum yok.” Ve konu böylece kapanmıştı.</p>

    <p>Donmuş toprağı kazmaya çalışırken küfrettiğini duyabiliyorlardı.</p>

    <p>“Esaslı adam,” dedi Ralph.</p>

    <p>“Kesinlikle,” dedi Larry başını sallayarak.</p>

    <p>“Üniversitelerdeki profesörlerin hanım evladı olduğunu düşünürdüm, ama bu adam beni yanılttı. Çöpleri neden öylece bir kenara atmadığını sorduğumda bana ne dedi biliyor musunuz? Aynı bokları tekrar yemeye başlamamıza gerek yokmuş. Zaten şimdiden eski hatalarımızı tekrarlamaya başlamışız.”</p>

    <p>Kojak, Glen’in ne yaptığına bakmak için o tarafa doğru yürüdü.</p>

    <p>Glen’in sesi onlara kadar geldi. “Ah, demek geldin, seni tembel tüy torbası. Nereye gittiğini merak etmeye başlamıştım. Seni de gömmemi mi istiyorsun?”</p>

    <p>Larry sırıttı ve beline takılı olan yol-ölçeri çıkardı. Yol üstündeki bir Golden spor malzeme mağazasından almıştı. Ayarlandıktan sonra marangoz metresi gibi bele takılıyordu. Her akşam katettikleri mesafeyi köşeleri kıvrılmış ve pek çok kat izi bulunan bir kâğıda not ediyordu.</p>

    <p>“Bakabilir miyim?” diye sordu Stu.</p>

    <p>“Elbette,” dedi Larry ve kâğıdı uzattı.</p>

    <p>Larry kâğıdın tepesine <em>Boulder’dan Vegas’a: 1240 km</em> yazmıştı. Altında:</p>

    <table>
      <tr>
        <th>Tarih</th>

        <th>Günlük Mesafe</th>

        <th>Toplam Mesafe</th>
      </tr>

      <tr>
        <td>6 Eylül</td>

        <td>45.2</td>

        <td>45.2</td>
      </tr>

      <tr>
        <td>7 Eylül</td>

        <td>43.4</td>

        <td>88.6</td>
      </tr>

      <tr>
        <td>8 Eylül</td>

        <td>42.6</td>

        <td>131.2</td>
      </tr>

      <tr>
        <td>9 Eylül</td>

        <td>45.3</td>

        <td>176.5</td>
      </tr>

      <tr>
        <td>10 Eylül</td>

        <td>44.9</td>

        <td>221.4</td>
      </tr>

      <tr>
        <td>11 Eylül</td>

        <td>46.8</td>

        <td>268.2</td>
      </tr>

      <tr>
        <td>12 Eylül</td>

        <td>46.3</td>

        <td>314.5</td>
      </tr>

      <tr>
        <td>13 Eylül</td>

        <td>47.4</td>

        <td>361.9</td>
      </tr>

      <tr>
        <td>14 Eylül</td>

        <td>51.4</td>

        <td>413.3</td>
      </tr>

      <tr>
        <td>15 Eylül</td>

        <td>52.4</td>

        <td>465.7</td>
      </tr>

      <tr>
        <td>16 Eylül</td>

        <td>57.1</td>

        <td>522.8</td>
      </tr>

      <tr>
        <td>17 Eylül</td>

        <td>59.8</td>

        <td>582.6</td>
      </tr>
    </table>

    <p>Stu cebinden bir parça kâğıt çıkarıp hesap yaptı. “Eh, ilk günlere oranla hızımız artmış ama önümüzde hâlâ altı yüz kilometreden fazla yol var. Kahretsin, daha yarılamamışız bile.”</p>

    <p>Larry başını salladı. “Ama artık tırmanış bitti. Hem Glen haklı, niye acele edelim ki? Vardığımızda herif bizi yaşatmayacak nasılsa.”</p>

    <p>“Ben öyle olacağına inanmıyorum,” dedi Ralph. “Elbette ölebiliriz, böyle bir ihtimal her zaman var, ama öyle çabuk ve basit olacağını hiç sanmıyorum. Gider gitmez öldürülecek olsaydık Abagail Ana bizi göndermezdi. Göndermezdi biliyorum.”</p>

    <p>“Bence bizi gönderen o değil,” dedi Stu usulca.</p>

    <p>Larry kilometre sayacını sıfırlarken dört tıkırtı duyuldu: 000.0. Stu kamp ateşinden geri kalanları toprakla örttü. Sabahın küçük merasimleri devam etti. Yola çıkalı on iki gün olmuştu. Stu’ya günler sonsuza dek böyle sürecekmiş gibi geliyordu: Glen yemeklerden şaka yollu şikâyet edecek, Larry köşeleri kıvrılmış kâğıda katettikleri mesafeleri not edecek, her sabah iki bardak kahve içilecek, biri çöpleri gömecek, bir başkası ateşi söndürecekti. Her şey rutine binmişti, iyi bir rutine. İnsana hedefi unutturuyordu ve bu, iyi bir şeydi. Fran sabahları ona çok uzaktaymış gibi geliyordu, anısı bir madalyondaki fotoğraf gibi netti ama uzaktı. Ama geceleri, karanlık çöküp ay ışığı dünyayı aydınlatmaya başladığında çok yakın geliyordu. Neredeyse dokunabileceği kadar yakın ve elbette en acı veren de bu anlardı. Böyle zamanlarda Abagail Ana’ya olan inancı sarsılıp içini acı bir şüphe sarıyor, herkesi uyandırıp bu yaptıklarının çok aptalca olduğunu, ölümcül bir yel değirmenine plastik mızraklarla saldırmaya kalktıklarını, ilk kasabada durup, motosikletler alıp geri dönmelerini söylemek istiyordu. Fırsatları varken birazcık mutlu olup sevgiyi tatmalarını söylemek, çünkü Flagg daha fazlasına izin vermeyecekti.</p>

    <p>Ama bunlar geceleri oluyordu. Sabahları yola devam etmek daha doğru görünüyordu. Larry’ye baktı ve onun da geceleri geç vakitte Lucy’yi düşünüp düşünmediğini merak etti. Onu hayal edip içinden keşke...</p>

    <p>Glen yüzünü hafifçe buruşturarak, peşinde Kojak ile kampa döndü. “Hadi gidip işlerini bitirelim,” dedi. “Değil mi Kojak?”</p>

    <p>Kojak kuyruğunu salladı.</p>

    <p>“Ya Las Vegas ya ölüm diyor,” dedi Glen. “Hadi millet.”</p>

    <p>I-70’e tırmanmışlar, Grand Junction’a doğru uzanan eğimli yolda ilerleyerek günün yürüyüşüne başlamışlardı.</p>

    <p class="paragraf">Öğleden sonra buz gibi bir yağmur bastırdı ve hepsini iliklerine kadar ıslatarak sohbetlerini kesti. Larry ellerini ceplerine sokmuş, tek başına yürüyordu. Aklından ilk geçen kişi, iki gün önce cesedini buldukları Harold Lauder’dı –aralarında ondan bahsetmeme üzerine yazısız bir anlaşma var gibiydi– ama sonra düşünceleri dönüp dolaşıp Kurt Adam adını taktığı adama geldi.</p>

    <p>Kurt Adam’ı Eisenhower Tüneli’nin hemen batısında bulmuşlardı. Trafik o bölgede fena tıkanmıştı ve havadaki ölüm kokusu çok yoğundu. Kurt Adam’ın bedeninin yarısı bir Austin’in içinde, diğer yarısı dışındaydı. Üzerinde zımbalı kot pantolon ve payetli, ipek bir kovboy gömleği vardı. Austin’in etrafında kurt cesetleri yatıyordu. Kurt Adam sürücü tarafındaydı ama vücudunun yarısı camdan dışarı çıkmıştı ve göğsünde bir kurt yatıyordu. Kurt Adam’ın elleri kurdun boynuna kenetlenmişti. Kurdun kanlı dişleri ise Kurt Adam’ın boğazına yönelmişti. Olanları zihinlerinde canlandırmaya çalışınca dağlardan bir kurt sürüsünün indiği, bu adamı fark ettikleri ve saldırdıkları sonucuna varmışlardı. Ama Kurt Adam’ın tabancası vardı. Austin’e sığınmadan önce birkaçını vurup öldürmüştü.</p>

    <p>Açlığı onu sığınağından çıkmaya zorladığı için aradan ne kadar zaman geçmişti?</p>

    <p>Larry bu sorunun cevabını bilmiyor, bilmek de istemiyordu. Ama Kurt Adam’ın bir deri bir kemik kaldığını görmüştü. Belki bir hafta aç kalmıştı. Adam her kimse batıya, Kara Adam’a katılmaya gidiyordu, ama Larry kim olursa olsun böyle bir sonu hak etmediğini düşünüyordu. Bu konuyu tünelden sağ salim çıkmalarından iki gün sonra Stu’yla da konuşmuştu.</p>

    <p>“Bir kurt sürüsü neden o kadar uzun süre aynı yerde kalır sence?”</p>

    <p>“Bilmiyorum.”</p>

    <p>“Yiyecek arıyorlarsa başka bir yerde de bulabilirlerdi, değil mi?”</p>

    <p>“Muhtemelen.”</p>

    <p>Bu Larry için korkunç bir gizemdi ve hiçbir zaman çözemeyeceğini bilmesine rağmen üzerinde düşünüp durmaktan kendini alamıyordu. Kurt Adam her kimse korkak biri olmadığı kesindi. Açlık ve susuzluğa dayanamayıp sonunda arabanın kapısını açmıştı. Kurtlardan biri hemen atılıp boğazını parçalamış olmalıydı. Ama Kurt Adam ölüme yalnız gitmemiş, can havliyle kurdu boğmuştu.</p>

    <p>Eisenhower Tüneli’ne girmeden önce birbirlerine iplerle bağlanmışlar ve o korkunç karanlıkta ilerlerken Larry’nin aklına ister istemez Lincoln Tüneli’nde yaşadıkları gelmişti. Ama artık zihnine yapışıp kalan görüntüler Rita Blakemoor’a değil, kurtla yaptığı son mücadelede dudakları gerilmiş halde donup kalmış olan Kurt Adam’a aitti.</p>

    <p><em>Kurtlar o adamı öldürmeleri için mi gönderilmişti?</em></p>

    <p>Bu ihtimali düşünmek bile sarsıcıydı. Hepsini zihninden uzaklaştırıp sadece yürümeye çalıştı ama bu çok zordu.</p>

    <p class="paragraf">O gece Utah eyalet sınırına çok yakın olan Loma’da kamp kurdular. Akşam yemeği, bütün öğünleri gibi kaynamış su ve etraftan topladıkları bitkilerden ibaretti, Abagail Ana’nın talimatlarına harfiyen uyuyorlardı: Üstünüzdeki giysilerle gidin. Hiçbir şey taşımayın.</p>

    <p>“Ulah’ta şartlar daha kötü olacak,” dedi Ralph. “Sanırım Tanrı’nın bizi gerçekten koruyup kollamadığını oradayken anlayacağız. Aşmamız gereken ve üzerinde hiçbir kasaba, hatta benzin istasyonu veya lokanta bile bulunmayan yüz elli kilometrelik ıssız bir bölge var.” Bunlar onu çok da fazla rahatsız ediyormuş gibi görünmüyordu.</p>

    <p>“Peki ya su?” diye sordu Stu.</p>

    <p>Ralph omuz silkti. “Ondan da pek fazla bulunduğunu sanmıyorum. Ben artık yatayım.”</p>

    <p>Larry de uyuyacağını söyledi. Glen yatmayıp piposunu yaktı. Stu da yanındaki birkaç sigaradan birini tellendirmeye karar verdi. Bir süre sessizce içtiler.</p>

    <p>“New Hampshire’dan epey uzaktayız keltoş,” dedi Stu sonunda.</p>

    <p>“Teksas’ın da seslenme mesafesinde olduğu söylenemez.”</p>

    <p>Stu gülümsedi. “Hayır, değil gerçekten.”</p>

    <p>“Fran’i çok özlemişsindir.”</p>

    <p>“Evet. Hem özlüyorum hem de onun için endişeleniyorum. Bebek için de. Karanlık çöktükten sonra daha zor oluyor.”</p>

    <p>Glen piposundan çektiği dumanı üfledi. “Değiştirebileceğin bir şey yok Stuart.”</p>

    <p>“Biliyorum. Yine de endişeleniyorum, elimde değil.”</p>

    <p>“Haklısın.” Glen piposunu bir taşa vurarak boşalttı. “Dün gece tuhaf bir şey oldu Stu. Bütün gün gerçek mi rüya mı olduğunu ya da ne olduğunu anlamaya çalıştım.”</p>

    <p>“Neydi?”</p>

    <p>“Gecenin bir vakti uyandım. Kojak bir şeye hırlıyordu. Saat on ikiyi geçmiş olmalı, zira ateş sönmeye başlamıştı. Kojak ateşin diğer tarafındaydı ve tüyleri kabarmıştı. Ona susmasını söyledim, ama bana bakmadı bile. Sağımda bir yere bakıyordu. <em>Ya kurtlarsa,</em> diye düşündüm. Larry’nin Kurt Adam dediği adamı görüşümüzden beri...”</p>

    <p>“Evet çok kötüydü.”</p>

    <p>“Ama baktığımda hiçbir şey görmedim. Ve ay yeterince parlaktı. Kojak <em>hiçliğe</em> hırlıyordu.”</p>

    <p>“Herhalde bir koku aldı.”</p>

    <p>“Dur daha bitmedi. Birkaç dakika sonra kendimi... tuhaf hissetmeye başladım. Otoyolun kenarında bir şeyin beni izlemekte olduğunu hissettim. <em>Bizi</em> izliyordu. Uğraşırsam, gözlerimi doğru şekilde kısarsam onu <em>görebileceğimi</em> biliyordum. Ama istemedim. Çünkü bana <em>o</em> gibi gelmişti.</p>

    <p>“<em>Flagg</em> gibi gelmişti Stu.”</p>

    <p>“Muhtemelen hiçbir şey değildir,” dedi Stu bir süre sonra.</p>

    <p>“Ama bu uydurulacak bir şey değil. Kojak da hissetti.”</p>

    <p>“Eh, diyelim ki her nasılsa bizi izliyordu. Bu konuda yapabileceğimiz bir şey var mı ki?”</p>

    <p>“Yok. Ama hoşuma gitmiyor. Bizi izleyebiliyor olması... eğer olan buysa hiç hoşuma gitmiyor. Çok korkutuyor.”</p>

    <p>Stu sigarasını bitirdi, kayanın kenarında dikkatle söndürdü, ama uyku tulumuna gitmek için herhangi bir girişimde bulunmadı. Burnunu patilerine dayamış, ateşin başında yatarak onları izleyen Kojak’a baktı.</p>

    <p>“Demek Harold ölmüş,” dedi sonunda.</p>

    <p>“Evet.”</p>

    <p>“Ve çok yazık olmuş. Susan ve Nick’e olduğu gibi. Hepsini pisi pisine yitirdik.”</p>

    <p>“Bence de.”</p>

    <p>Söylenecek daha fazla şey yoktu. Harold ve acınası ölüm mektubunu Eisenhower Tüneli’nden çıktıktan bir gün sonra bulmuşlardı. Nadine ile Loveland Geçidi’nden geçmiş olmalıydılar, zira Harold’ın Triumph’ı –ya da ondan geri kalanlar– hâlâ yanındaydı ve Ralph’in de söylediği gibi Eisenhower’dan geçirilebilecek en büyük araç, bir çocuğun oyuncak arabası olabilirdi. Leş yiyiciler onu epeyce didiklemişti, ama Permacover defteri katılaşmış elinde hâlâ duruyordu. Tabanca, ağzına iğrenç bir lolipop gibi sokulmuştu. Harold’ı gömmemişlerdi ama Stu tabancayı ağzından çıkarmıştı. Bu işi nazikçe yapmıştı. Flagg’in Harold’ın hayatını mahvedip onu çıkarları doğrultusunda kullandıktan sonra böyle kolayca bir kenara atabilmesi, Stu’nun ona duyduğu nefreti artırmıştı. Harold’ın bacağı parçalanmış korkunç cesedini görmek, yapmakta oldukları yolculuğu ona bir kez daha sorgulatmış, buna rağmen devam etmeye karar vermesinden sonra ise zihnini tıpkı Kurt Adam’ın Larry’ye yaptığı gibi sıklıkla işgal etmişti. Flagg’e Nick ve Susan’ın olduğu kadar Harold’a yaptıklarının da bedelini ödetmeye karar verdi ama buna hiçbir zaman fırsat bulamayacağına her geçen gün daha çok inanıyordu.</p>

    <p><em>Ama ayağını denk al,</em> diye geçirdi içinden. <em>Dikkat et de seni boğazlama mesafesine gelmeyeyim.</em></p>

    <p>Glen yüzünü buruşturarak kalktı. “Ben artık yatıyorum, Doğu Teksas. Kalmam için yalvarayım deme, zira bu parti çok sıkıcı.”</p>

    <p>“Eklemlerin ne âlemde?”</p>

    <p>Glen gülümsedi. “Fena değiller,” dedi ama uyku tulumuna doğru yürürken topallıyordu.</p>

    <p>Stu bir sigara daha içmese iyi olacağını düşündü –günde iki üç tane içse bile bütün stoku hafta sonunda biterdi– ama yine de bir tane yaktı. Akşam havası o kadar soğuk değildi ama yazın sona erdiği belli oluyordu. Bu gerçek içini hüzünle doldurdu, çünkü bir başka yaz göremeyeceğinden emindi. Bu yaz başladığında bir hesap makinesi fabrikasında bir işçiydi. Arnette adında küçük bir kasabada yaşıyor ve boş vakitlerinin büyük bir bölümünü Bill Hapscomb’un Texaco İstasyonu’nda diğerlerinin ekonomi, hükümet ve geçim sıkıntısı üzerine atıp tutmalarını dinleyerek geçiriyordu. Gerçek sıkıntının ne olduğunu henüz hiçbiri bilmiyordu. Sigarasından son bir nefes aldı ve izmariti ateşe attı.</p>

    <p>“Umarım iyisindir Frannie,” dedi ve uyku tulumunun içine girdi. Rüyasında Bir Şey’in kamplarının yakınına geldiğini, uğursuz Bir Şey’in dikkatinin üzerlerinde olduğunu hissetti. Bir kurt olabilirdi. Ya da bir karga. Veya çalıların altından sinsice yaklaşan bir sansar. Ya da bedensiz bir varlık, izleyen bir Göz.</p>

    <p><em>Kötülükten korkum yok,</em> diye mırıldandı rüyasında. <em>Ölümün gölgesinde yürüyorum ama kötülükten korkum yok. Olmayacak da.</em></p>

    <p>Sonunda rüya yok oldu ve yerini huzurlu bir uyku aldı.</p>

    <p>Ertesi sabah yine erkenden yola koyuldular. Otoyol, Utah’a doğru inen Batı Yamacı’nda kıvrıla büküle tembelce ilerlerken Larry’nin yol-ölçeri öterek kilometreleri sayıyordu. Öğleyi biraz geçe Colorado’yu arkalarında bıraktılar. O gece Harley Dome’un batısında kamp kurdular. Yoğun sessizlik, üzerlerinde ilk kez uğursuz ve bunaltıcı bir etki yarattı. Ralph, Brentner o gece uyumadan önce, <em>artık batıdayız,</em> diye düşündü. <em>Kendi çöplüğümüzden çıkıp onunkine girdik.</em></p>

    <p>Ve Ralph o gece rüyasında kıpkırmızı, tek gözlü bir kurdun yabani topraklardan gelip onları gözetlediğini gördü. <em>Git buradan,</em> dedi Ralph ona. <em>Defol git, korkmuyoruz. Senden korkmuyoruz.</em></p>

    <p class="paragraf">21 Eylül günü saat ikiyi gösterdiğinde Sego’yu geçtiler. Stu’nun cep haritasına göre bir sonraki büyük kasaba, Green River’dı. Ondan sonra çok uzun bir süre boyunca herhangi bir kasaba göremeyeceklerdi. Daha sonra da Ralph’in dediği gibi Tanrı’nın yanlarında olup olmadığını göreceklerdi.</p>

    <p>“Aslında,” dedi Larry, Glen’e. “Su konusunda yemekten daha endişeliyim. Yolculuğa çıkan çoğu insan arabasında atıştıracak bir şeyler bulundurur. Kraker, bisküvi, bunun gibi şeyler.”</p>

    <p>Glen gülümsedi. “Belki Tanrı üzerimize rahmet yağdırır.”</p>

    <p>Larry bulutsuz göğe baktı ve yüzünü buruşturdu. “Bazen ihtiyarın ölüm döşeğindeyken aklını tamamen kaybettiğini düşünüyorum.”</p>

    <p>“Belki öyleydi,” dedi Glen sakince. “Teolojiyi incelerseniz Tanrı’nın pek çok kez ölüm döşeğindekiler veya deliler aracılığıyla iletişim kurduğunu görebilirsiniz. Bana göre bunun mantıklı psikolojik sebepleri var. Delilerin ve ölüm döşeğindekilerin ruhsal hali çok değişiktir. Sağlıklı bir insan, ilahi mesajı filtreleyip kendi kişiliği doğrultusunda değiştirebilir. Bir başka deyişle, sağlıklı insanlardan hiç de iyi peygamber olmaz.”</p>

    <p>“Tanrı’nın işleri bir muamma,” dedi Larry. “Biliyorum. Biz karanlık camın ardından bakıyoruz. Bana biraz fazla karanlık görünüyor hatta. Arabayla bir haftada varabilecekken bunca yolu neden yürüyerek gitmek zorunda olduğumuzu aklım almıyor. Ama çılgınca bir şey yaptığımıza göre, bunu yaparken çılgınca bir yöntem kullanmamızda da bir sakınca yok sanırım.”</p>

    <p>“Tarihte bu yaptığımızın pek çok benzer örneği var,” dedi Glen. “Ve ben, bu yürüyüşte çok mantıklı psikolojik ve sosyolojik sebepler görüyorum. Bunlar Tanrı’nın sebepleri mi bilmiyorum, ama bana çok mantıklı geliyor.”</p>

    <p>“Mesela?” diye sordu Larry. Stu ve Ralph de cevabı duymak için yaklaştı.</p>

    <p>“‘Bir imgelem görmeyi’ erkekliğe geçiş merasiminin bir parçası olarak gören pek çok Kızılderili kabilesi vardı. Erkekliğe geçiş vakti gelen delikanlı, silahsız bir şekilde yabani topraklara giderdi. Bir hayvan avlayıp iki şarkı –biri Yüce Ruh, diğeriyse bir avcı, binici, savaşçı ve erkek olarak maharetleri hakkında– yazdıktan sonra o imgelemi görmesi beklenirdi. Bu arada yemek yemesi yasaktı. Yükselip –hem zihnen hem bedenen– imgelemin gelmesini beklemesi gerekiyordu. Ve elbette sonunda geliyordu.” Güldü. “Açlık çok etkili bir sanrı yaratıcıdır.”</p>

    <p>“Abagail Ana’nın bizi buraya imgelem görmemiz için mi gönderdiğini söylüyorsun?” diye sordu Ralph.</p>

    <p>“Belki bir temizlenme süreci sonunda güç ve kutsallık kazanmamızı istedi,” dedi Glen. “<em>Şeylerin</em> bir kenara atılması semboliktir. Tılsımdır, <em>şeyleri</em> atarsanız o şeylerle sembolik olarak ilişkisi bulunan kendinize dair başka şeyleri de atarsınız. Bir temizlik süreci başlatırsınız. Taşıyıcıyı boşaltmaya başlarsınız.”</p>

    <p>Larry başını iki yana salladı. “Anlamadım.”</p>

    <p>“Salgın öncesi sıradan birini ele alalım. Televizyonu bozulsa ne yapar?”</p>

    <p>“Kitap okur,” dedi Ralph.</p>

    <p>“Arkadaşlarını görmeye gider,” dedi Stu.</p>

    <p>“Müzik dinler,” dedi Larry sırıtarak.</p>

    <p>“Elbette, tüm bu dediklerinizi yapabilir,” dedi Glen. “Ama aynı zamanda televizyonun eksikliğini hisseder. Hayatında daha önce televizyonun doldurduğu yerde artık bir boşluk vardır. Zihninin gerisinde bir yerlerde hâlâ <em>saat dokuzda birkaç bira alıp televizyonda Sox maçını seyredeceğim</em> düşüncesi vardır. Ve o saatte elinde birayla içeri girip televizyonun yerinde olmadığını görünce hayal kırıklığına uğrar. Alıştığı yaşamın bir parçası sökülüp alınmıştır, değil mi?”</p>

    <p>“Evet,” dedi Ralph. “Bir keresinde televizyonumuz arızalanmış ve tamiri iki hafta sürmüştü. Servisten gelene kadar eksiklik hissetmiştim.”</p>

    <p>“Çok televizyon izliyorsa hayatında daha büyük, az izliyorsa daha küçük bir boşluk olur. Ama o boşluk illa ki olacaktır. Şimdi bütün arkadaşlarım, kitaplarını ve müzik setini alın. Hayatını idame ettirecek kadarını bırakıp bütün yiyeceklerini de alın. Bu bir arınma, aynı zamanda egonun küçültülmesi süreci. Pencere camlarına dönüyorsunuz beyler. Hatta daha iyisi, boş bardaklara.”</p>

    <p>“Ama neden?” diye sordu Ralph. “Tüm bu formalitelere ne gerek var?”</p>

    <p>“İncil’i okursan peygamberlerin zaman zaman alıp başlarını ıssız topraklara gitmiş olduğunu görürsün. Sihirli Gizem Turları,” dedi Glen. “Bu yolculukların süresi genellikle kırk gün kırk gecedir. Bunlar size birini hatırlatıyor mu?”</p>

    <p>“Elbette. Abagail Ana’yı,” dedi Ralph.</p>

    <p>“Şimdi kendinizi birer akü olarak düşünün. Aslında gerçekten öyle olduğunuz söylenebilir. Beyniniz kimyasal olarak dönüştürülmüş elektrik akımıyla çalışır. Aynı şekilde kaslarınız da minik akımlarla işler, asetilkolin adında bir kimyasal, hareket etmek istediğinizde akımın geçmesine izin verir, durmak istediğinizde ise bir başka kimyasal olan kolinesteraz salgılanır. Kolinesteraz, asetilkolini yok eder, böylece sinirleriniz tekrar zayıf iletkenler olur. Ve bu iyi bir şeydir. Yoksa burnunuzu kaşımaya başlar ve asla duramazdınız. Tamam sadede gelelim, düşündüğünüz, yaptığınız her şey enerjisini aküden alır. Arabanın aksesuarları gibi.”</p>

    <p>Hepsi pür dikkat düşünüyordu.</p>

    <p>“Televizyon seyretmek, kitap okumak, arkadaşlarla sohbet etmek, bol çeşitli bir yemek yemek... hepsi aküyü tüketir. Normal bir hayat sürmek –en azından batı medeniyetinde böyleydi– otomatik camlı, ABS frenli, elektrikli koltuklu, <em>ful aksesuar</em> bir araba kullanmak gibiydi. Ama aksesuarlar ne kadar fazla olursa akünün şarjı o kadar azalır, değil mi?”</p>

    <p>“Evet,” dedi Ralph.</p>

    <p>“Eh, bizim yaptığımız, aksesuarlardan kurtulmak. Şarj oluyoruz.”</p>

    <p>“Ama bir arabanın aküsü çok uzun süre şarj olursa patlar,” dedi Ralph huzursuzca.</p>

    <p>“Evet,” diye onayladı Glen. “Bu insanlar için de geçerli. İncil’de bize peygamberlerden bahseder, ama kaçının ıssız topraklardan beyinlerini canlandıran imgelemlerle döndüğünü söylemez. Sayının az olduğunu sanmıyorum. Ama insan zekâsına ve psikolojisine sağlıklı bir saygım var. Arada Doğu Teksas gibi örnekler çıkmasına rağmen...”</p>

    <p>“Sen bana kurban ol keltoş,” dedi Stu.</p>

    <p>“Her neyse, insan beyninin kapasitesi en büyük Delco aküden bile fazla. Kanımca neredeyse sonsuz miktarda şarj olabilir. Hatta bazı vakalarda sonsuzun da ötesinde.”</p>

    <p>Bunu düşünerek bir süre sessizce yürüdüler.</p>

    <p>“Değişiyor muyuz?” diye sordu Stu usulca.</p>

    <p>“Evet,” dedi Glen. “Bence değişiyoruz.”</p>

    <p>“Kilo verdik,” dedi Ralph. “Bir bakışta anlayabiliyorum beyler. Benim de koca bir bira göbeğim vardı. Ama şimdi başımı eğince ayaklarımı görebiliyorum.”</p>

    <p>“Bu bir ruh hali,” dedi Larry aniden. Hepsi ona bakınca biraz utanmış gibi görünse de devam etti. “Bu his son bir haftadır falan var, ama ne olduğunu bir türlü anlayamamıştım. Belki şimdi daha iyi anlıyorum. Kafam sürekli iyi gibiydi. Sanki çok kaliteli bir ottan bir nefes almışım veya bir gıdım kokain çekmişim gibi. Kafam iyiydi, ama uyuşturucunun yarattığı o kontrolsüzlük yoktu. Uyuşturucu aldığınızda normal bir şekilde düşünebilmek size imkânsız görünür. Ama ben gayet iyi düşünebiliyorum, hatta her zamankinden iyi. Yine de kafam iyiymiş gibi geliyor.” Güldü. “Belki de açlık başıma vurmuştur.”</p>

    <p>“Açlık bunun bir parçası,” diye onayladı Glen. “Ama hepsi ondan kaynaklanmıyor.”</p>

    <p>“Kendimi sürekli aç hissediyorum,” dedi Ralph. “Ama dert edilecek bir şeymiş gibi gelmiyor. Kendimi iyi hissediyorum.”</p>

    <p>“Ben de öyle,” dedi Stu. “Kendimi fiziksel olarak yıllardır bu kadar iyi hissetmemiştim.”</p>

    <p>“Bedeni boşaltınca içindeki pisliklerden de kurtulmuş oluyorsun,” dedi Glen. “Katkılardan. Fazlalıklardan. Elbette kendimizi iyi hissederiz. Bu bir nevi bütün bedeni ve ruhu boşaltan lavman.”</p>

    <p>“Olayları ifade ediş tarzına bayılıyorum keltoş.”</p>

    <p>“Amiyane bir tabir olabilir ama birebir anlatıyor.”</p>

    <p>“<em>Onun</em> karşısında bize faydası olacak mı peki?” diye sordu Ralph.</p>

    <p>“Eh,” dedi Glen. “Asıl amaç o. Bundan hiç şüphem yok. Ama bekleyip görmek zorundayız.”</p>

    <p>Yürümeye devam ettiler. Kojak çalıların arasından çıktı ve tırnakları asfalt üstünde tıkırdayarak bir süre I-70 üstünde onlarla birlikte yürüdü. Larry uzanıp köpeğin tüylerini okşadı. “Sevgili Kojak,” dedi. “Birer akü olduğumuzu biliyor muydun? Hayat boyu garantisi olan koca birer Delco aküsüymüşüz.”</p>

    <p>Kojak biliyor veya umursuyormuş gibi görünmüyordu. Ama Larry’nin tarafında olduğunu göstermek için kuyruğunu salladı.</p>

    <p class="paragraf">O gece, Sego’nun yaklaşık yirmi dört kilometre batısında kamp kurdular ve o günkü konularını desteklercesine Boulder’dan ayrıldıklarından beri ilk kez yiyecek hiçbir şey bulamadılar. Glen kalan son hazır kahveyi bir bardağa koydu ve elden ele geçirerek yudumladılar. Son on altı kilometre boyunca tek bir araba bile görmemişlerdi.</p>

    <p>Ertesi sabah, ayın yirmi ikisinde, içinde dört ceset –ikisi çocuktu– bulunan, tepetaklak olmuş bir Ford’a rastladılar. Arabada hayvan şekilli krakerler ve büyük bir paket bayat cips vardı. Krakerlerin durumu daha iyiydi. Beşe bölüp yediler.</p>

    <p>“Çok hızlı yeme Kojak,” dedi Glen. “Yaramaz köpek! Terbiyen nerede? Terbiyen yoksa adabın nerede?”</p>

    <p>Kojak kuyruğunu pat pat yere vurdu ve krakerlere terbiyesi de adabı da olmadığını gösteren bir ifadeyle baktı.</p>

    <p>“Peki, peki, al bakalım,” dedi Glen ve köpeğe kendi payına düşenlerden geri kalanları da verdi. Kojak krakerleri bir lokmada mideye indirdikten sonra yerleri koklayarak uzaklaştı.</p>

    <p>Larry payına düşen krakerleri –yaklaşık on taneydi– dalgınca, teker teker yiyordu. “Hayvan şekilli krakerlerde belli belirsiz bir limon tadı olduğunu fark etmiş miydiniz? Çocukken fark ettiğimi hatırlıyorum, sonra unutmuşum. Şu ana dek hiç aklıma gelmemişti.”</p>

    <p>İki krakeri bir elinden diğerine geçirmekte olan Ralph bunun üzerine birini ağzına attı. “Evet haklısın. Gerçekten de hafif bir limon tadı var. Keşke Nick şimdi burada olsaydı. Şu bayat krakerleri biriyle daha paylaşmaya hiç itirazım olmazdı.”</p>

    <p>Stu başını salladı. Krakerlerini bitirip yola devam ettiler. O öğleden sonra karşılarına Green River’a gitmekte olduğu anlaşılan bir Great Western Markets teslimat kamyonu çıktı. Düzgün bir şekilde sağa çekilmiş olan kamyonun ölü şoförü, hâlâ koltuğunda dimdik oturuyordu. Kamyonun kasasından aldıkları konserve domuz eti, öğle yemekleri oldu, ama hiçbiri iştahla yemedi. Glen midelerinin küçülmüş olduğunu söyledi. Stu etin kokusunun onu kötü ettiğini söylemişti –bozuk değildi ama fazla <em>yoğundu.</em> Fazla etimsiydi. Biraz midesini bulandırmıştı. Kendini zorlayarak tek bir parça yiyebilmişti. Kojak bile küçük bir parça yedikten sonra yeni kokular keşfetmek üzere uzaklaşmıştı.</p>

    <p>O gece Green River’ın doğusunda kamp kurdular ve sabahın erken saatlerinde ilk karı gördüler.</p>

    <p class="paragraf">Ayın yirmi üçünde, öğleyi biraz geçe sel sularıyla açılmış bir çukurun kenarına vardılar. Gökyüzü sabahtan beri kara bulutlarla kaplıydı ve hava soğuktu, kar yağacak kadar soğuk, diye düşündü Stu. Ve yağarsa, daha önceki gibi serpiştirmekle kalmayacağı belliydi.</p>

    <p>Derin çukurun kıyısında dikilip aşağı ve karşıya baktılar. Kojak, Glen’in topuklarının dibinde duruyordu. Kuzeyde bir yerlerde bir baraj yıkılmış veya yaz fırtınaları art arda patlak vermiş olabilirdi. Sebep her neyse sel suları bu derin yarığı açmıştı. I-70’in yaklaşık dokuz metrelik bölümü çökmüştü. Çukur, on beş metre derinliğindeydi. Duvarları gevşek toprak ve tortul kayalardan oluşuyordu. En dipte, kasvetli bir su birikintisi vardı.</p>

    <p>“Vay canına,” dedi Ralph. “Biri Utah Eyaleti Karayolları Müdürlüğü’nü arayıp bunu haber versin.”</p>

    <p>Larry bir yeri gösterdi. “Şuraya bakın.” Orasında burasında rüzgârla oluşmuş, garip sütunlar ve dikitlerin bulunduğu boşluğa baktılar. San Rafael’e giden yolun yaklaşık yüzüncü metresinde bariyerler, demirler ve asfalt parçaları iç içe geçmişti. Koca bir parça, kıyamete ait bir parmak gibi bulutlu göğe doğru yükseliyordu.</p>

    <p>Glen ellerini ceplerine sokmuş, dalgın bir ifadeyle aşağı bakıyordu. Stu alçak sesle sordu. “Başarabilecek misin Glen?”</p>

    <p>“Tabii. Sanırım.”</p>

    <p>“Eklemlerin ne durumda?”</p>

    <p>“Daha kötü günlerim oldu.” Yüzünde çarpık bir tebessüm belirdi. “Ama eğer dürüst olmak gerekirse daha iyi günlerim de olduğunu söyleyebilirim.”</p>

    <p>Birbirlerine destek olmak için kullanabilecekleri bir ip yoktu. Stu dikkatlice ilerleyerek önden gitti. Toprağın ara sıra ayağının altından kayıvermesi hiç hoşuna gitmemişti. Bir keresinde ayağının tamamen kayıp boşluğa geleceğini ve dibe kadar yuvarlanacağını sandı. Neyse ki bir eliyle sağlam bir kaya çıkıntısına tutunabildi ve ondan destek alarak basacak sert bir yer buldu. Kojak o sırada her adımıyla küçük toprak parçalarını hafifçe savurarak yanından geçip gitti. Bir dakika sonra aşağıda kuyruk sallıyor, Stu’ya neşeyle havlıyordu.</p>

    <p>“Havanı at bakalım it,” diye söylendi Stu ve dikkatlice aşağı indi.</p>

    <p>“Sırada ben varım,” diye seslendi Glen. “Ve köpeğime ne dediğini duymadım sanma!”</p>

    <p>“Dikkatli ol keltoş! Çok dikkatli ol! Toprak gevşek!”</p>

    <p>Glen her adımını büyük bir özenle atarak inmeye başladı. Glen’in yıpranmış botlarının altındaki toprağın kayışını gören Stu’nun yüreği her seferinde ağzına geliyordu. Hafif rüzgâr, yaşlı adamın beyaz saçlarını uçuşturuyordu. Glen’i New Hampshire’da başarısız resimler yaparken ilk görüşünde saçlarının bu kadar beyaz olmadığını fark etti.</p>

    <p>Stu’nun içindeki, adamın düşüp bir tarafını kıracağı korkusu, Glen ayaklarını sağlam bir şekilde çukurun zeminine basana dek yok olmadı. Hemen yanına gidip elini rahatlamış bir şekilde omzuna koydu.</p>

    <p>“Endişelenme, Doğu Teksas,” dedi Glen ve eğilip Kojak’ı sevdi.</p>

    <p>“Söylemesi kolay,” dedi Stu.</p>

    <p>Glen’i Ralph takip etti. Son birkaç metreyi uzun adımlarla, adeta koşar gibi geçti. “Off,” dedi yanlarına varınca. “Toprak amma da gevşek. Diğer kıyıdan tırmanamayıp çıkacak uygun bir yer bulana kadar altı yedi kilometre yürümek zorunda kalırsak ne komik olur, değil mi?”</p>

    <p>“Biz uygun bir yer ararken yeni bir sel suyu dalgası gelirse daha da komik olur,” dedi Stu.</p>

    <p>Larry çevik adımlarla inerek yanlarına geldi. “Önce kim tırmanıyor?” diye sordu.</p>

    <p>“Madem bu kadar heveslisin, önden buyur,” dedi Glen.</p>

    <p>“Olur.”</p>

    <p>Tırmanması, inişinden uzun sürdü ve toprak ayağının altından iki kez kaydı. Neredeyse düşüyordu. Ama sonunda kıyıya ulaştı ve dönüp onlara el salladı.</p>

    <p>“Sırada kim var?” diye sordu Ralph.</p>

    <p>“Ben,” dedi Glen ve yürümeye başladı.</p>

    <p>“Dinle,” dedi Stu kolunu yakalayıp onu durdurarak. “Ralph’in dediği gibi biraz yürüyüp daha alçak bir yer arayabiliriz.”</p>

    <p>“Ve günün geri kalanını harcayalım, öyle mi? Çocukken böyle bir yere kırk saniyede tırmanırdım, nabzım bile yükselmezdi.”</p>

    <p>“Artık çocuk değilsin Glen.”</p>

    <p>“Biliyorum. Ama sanırım içimde hâlâ birazı var.”</p>

    <p>Stu’nun başka bir şey söylemesine fırsat vermeden tırmanmaya başladı. Mesafenin üçte birini alınca durup bir süre soluklandıktan sonra devam etti. Tırmanışı yarılamıştı ki, tutunduğu kaya yerinden çıkıverdi. Stu paldır küldür aşağı yuvarlanacağından emin bir şekilde korkuyla onu izliyordu.</p>

    <p>“Eyvah...” dedi Ralph alçak sesle.</p>

    <p>Glen kollarını salladı ve her nasılsa dengesini sağlamayı başardı. Sağına doğru ilerleyip altı metre tırmandıktan sonra tekrar bir mola verip soluklandı. Tam kıyıya varmıştı ki tutunduğu kaya çıkıntısı elinde kalıverdi. Larry, onu tam zamanında yakalayıp çekmese aşağı düşecekti.</p>

    <p>“Tamam, vardım, iyiyim,” diye seslendi Glen aşağı.</p>

    <p>Stu rahatlayarak sırıttı. “Nabzın ne âlemde keltoş?”</p>

    <p>“Doksanın üstünde sanırım,” dedi Glen soluk soluğa.</p>

    <p>Ralph tutunduğu her kaya parçasını iyice kontrol ederek bir dağkeçisi gibi tırmandı. Onun da sağ salim tepeye ulaştığını gören Stu tırmanışa başladı.</p>

    <p>Düştüğü anın hemen öncesinde, bu tarafın diğerinden daha kolay olduğunu düşünüyordu. Eğim daha az, tutunacak yer daha çoktu. Ama tebeşirimsi toprakla küçük kaya parçaları, yağışlı hava yüzünden iyice gevşemişti. Stu toprakta bir uğursuzluk sezerek daha dikkatli tırmanmaya başladı.</p>

    <p>Sol ayağını bastığı kaya çıkıntısı aniden yerinden çıktığında göğsü, kenarı aşmıştı. Kaymaya başladığını hissetti. Larry elini yakalamak için bir hamle yaptı ama bu kez geç kaldı. Stu kenara tutunmaya çalıştı ama tutunduğu kaya parçası elinde kaldı. Düşüş hızı artmaya başlayınca bir an aptalca bir ifadeyle bakakaldı. Kendini Roadrunner’ı yakalamaya çalışan çakal gibi hissetti. Şimdi tek gereken, birinin ben dibe çakılmadan <em>bip bip</em> diye ötmesi, diye düşündü.</p>

    <p>Dizi bir şeye çarptı ve aniden korkunç bir acı hissetti. Artık endişe verici bir hızla altından kaymakta olan toprağa tutunma çabaları yine sonuçsuz kaldı. Avuçları tutunacak bir kayaya denk gelmek yerine toprakla doluyordu.</p>

    <p>Koca bir ok başı gibi topraktan çıkan büyük bir kayaya çarparak havada takla attı ve ciğerlerindeki havanın boşaldığını hissetti. Üç metrelik bir uçuşun ardından bacağının üstüne ters bir açıyla düştü. Kemiğin kırıldığını duydu. Anında bacağından yukarı korkunç bir acı yükseldi. Boğazından bir haykırış koptu. Ters perende attı. Toprağa yüzüstü düştü. Keskin çakıllar yüzünde ve kollarında kanlı izler bıraktı. Tekrar yaralı bacağının üstüne düştü ve bir başka yerden daha kırıldığını belirten bir çatırtı duydu. Bu sefer haykırmadı, canhıraş bir çığlık attı.</p>

    <p>Son dört beş metreyi kaydıraktan kayan bir çocuk gibi karın üstü kayarak indi. Pantolonu çamur içindeydi, kalbi ise sanki kulaklarında atıyordu. Bacağı bembeyaz alevler içinde gibiydi. Ceketi ve altındaki gömleği sıyrılarak boğazına kadar çıkmıştı.</p>

    <p><em>Kırıldı. Peki ne kadar kötü? Acıya bakılırsa çok fena. En az iki yerden, daha fazla da olabilir. Dizimi de incittim.</em></p>

    <p>Larry tepeden aşağı, neredeyse Stu’nun başına gelenle alay eder gibi görünen küçük sıçrayışlarla hızla iniyordu. Bir an sonra yanında diz çöküp ona az önce Stu’nun kendine yöneltmiş olduğu soruyu sordu.</p>

    <p>“Ne kadar kötü Stu?”</p>

    <p>Dirsekleri üzerinde doğrulup Larry’ye baktı. Çamurlanmış yüzü şok yüzünden kireç gibi bembeyazdı.</p>

    <p>“Herhalde üç ay sonra adım atmaya başlarım,” dedi. Kusacak gibi olmuştu. Bulutlu göğe baktı, ellerini yumruk yaptı ve havaya kaldırıp isyan ederek salladı.</p>

    <p><em>“OFF, KAHRETSİN!”</em></p>

    <p class="paragraf">Ralph ve Larry bacağını tahtalarla sabitledi. Glen içinde “mafsal iltihabı hapları” olduğunu söylediği bir şişe çıkarıp birini Stu’ya verdi. Stu hapların ne olduğunu bilmiyor, Glen de ısrarla söylemiyordu, ama acıyı dindirip minik bir sızıya dönüştürmüşlerdi. Stu, son derece sakindi. Hepsinin ödünç alınmış hayatlar yaşamakta olduğunu düşündü. Bunu düşünmesinin tek sebebi Flagg’i bulmaya gitmeleri değildi. Kaptan Trips’ten sağ kurtuldukları için de böyle düşünüyordu. Yapılması gerekeni biliyordu ve yapılması için elinden geleni ardına koymayacaktı. Larry konuşmayı yeni bitirmişti. Hepsi söyleyeceklerini duymak için endişeli ifadelerle ona bakıyordu.</p>

    <p>Yanıtı basitti. “Hayır.”</p>

    <p>“Stu,” dedi Glen yumuşak bir sesle. “Anlamıyorsun...”</p>

    <p>“Anlıyorum. Ve hayır diyorum. Green River’a dönmek yok. İp bulmak yok. Araba getirmek yok. Bunların hepsi kurallara aykırı.”</p>

    <p>“Sıçarım kuralına da sana da!” diye bağırdı Larry. “Burada kalırsan ölürsün!”</p>

    <p>“Siz de büyük ihtimalle Nevada’da öleceksiniz. Hadi yola devam edin ve geri döneyim demeyin. Havanın kararmasına daha dört saat var. Gün ışığını boşa harcamayın.”</p>

    <p>“Seni bırakıp gitmeyeceğiz,” dedi Larry.</p>

    <p>“Üzgünüm ama gideceksiniz. Size gitmenizi söylüyorum.”</p>

    <p>“Hayır. Komuta artık bende. Abagail Ana, sana bir şey olursa...”</p>

    <p>“...yola devam etmenizi söyledi.”</p>

    <p>“Yoo, hayır.” Larry destek bekleyerek Ralph ve Glen’e baktı. Yüzlerinde ne yapacaklarım bilmiyormuş gibi bir ifade vardı. Kojak yakınlarda bir yere oturmuş, kuyruğunu patilerinin etrafına dolamış onları izliyordu.</p>

    <p>“Dinle beni Larry,” dedi Stu. “Bütün bu yolculuk, yaşlı kadının ne söylediğini bildiği varsayımının üstüne kuruldu. Bunu şimdi sorgulamaya kalkarsan her şeyi riske atarsın.”</p>

    <p>“Evet haklı,” dedi Ralph.</p>

    <p>“Hayır, haklı falan değil!” dedi Larry, Ralph’in Oklahoma aksanını öfkeyle taklit ederek. “Stu’nun düşmesi Tanrı’nın işi değildi. Kara Adam’ın işi bile değildi. Sadece gevşek topraktı, hepsi bu, <em>gevşek toprak!</em> Seni burada bırakmıyorum Stu. Bir daha kimseyi geride bırakmayacağım.”</p>

    <p>“Hayır, onu burada bırakacağız,” dedi Glen yavaşça.</p>

    <p>Larry onlara ihanete uğramış gibi inanmayan gözlerle baktı. “Arkadaşı olduğunu sanıyordum!”</p>

    <p>“Arkadaşıyım. Ama bunun bir önemi yok.”</p>

    <p>Larry histerik bir kahkaha attı ve birkaç adım uzaklaştı. “Kafayı yemişsiniz! Biliyor muydunuz?”</p>

    <p>“Aklım başımda. Bir söz verdik. Abagail Ana’nın ölüm döşeğinin etrafında durduk ve sonra kendi ölüm döşeğimizin içine girdik. Yaptığımızın sonucu büyük bir ihtimalle ölümümüz olacaktı ve bunu da biliyorduk. Koşulları hepimiz anlayarak kabul ettik. Şimdi de sözümüze sadık kalacağız.”</p>

    <p>“Yine yapabiliriz. Tanrı aşkına! Green River’a kadar gitmek zorunda değiliz. Uygun bir araba bulup onu arkaya yatırabiliriz ve...”</p>

    <p>“Yürüyerek gitmemiz gerek,” dedi Ralph. Sonra Stu’yu işaret etti. “O yürüyemez.”</p>

    <p>“Tamam. Peki. Bacağı kırık. Ne yapmamızı öneriyorsunuz? Bir at gibi vuralım mı yani?”</p>

    <p>“Larry...” diye başladı Stu.</p>

    <p>Ama devam edemeden Glen, Larry’yi yakasından kavrayıp kendine çekti. “Kimi kurtarmaya çalışıyorsun?” Sesi soğuk ve sertti. “Stu’yu mu, yoksa kendini mi?”</p>

    <p>Larry, ona sessizce baktı.</p>

    <p>“Aslında durum çok basit,” dedi Glen. “Kalamayız... o da gidemez.”</p>

    <p>“Bunu kabul edemem,” diye fısıldadı Larry. Yüzü kâğıt gibiydi.</p>

    <p>“Bu bir sınav,” dedi Ralph aniden. “Kesinlikle öyle.”</p>

    <p>“Evet, aklımızın başımızda olup olmadığı test ediliyor herhalde,” dedi Larry.</p>

    <p>“Oylama yapalım,” dedi Stu yattığı yerden. “Ben oyumu gitmenizden yana kullanıyorum.”</p>

    <p>“Ben de,” dedi Ralph. “Üzgünüm Stu. Ama Tanrı bizi koruyup kollayacaksa seni de koruyacaktır.”</p>

    <p>“Gitmeyeceğim,” dedi Larry.</p>

    <p>“Senin Stu’yu falan düşündüğün yok,” dedi Glen. “Bence kendi içindeki bir şeyi kurtarmaya çalışıyorsun. Ama bu kez doğru olan, yola devam etmemiz Larry. Buna mecburuz.”</p>

    <p>Larry elinin tersiyle ağzını yavaşça sildi.</p>

    <p>“Hadi bu gece burada kalalım. Biraz daha düşünecek zamanımız olacak.”</p>

    <p>“Olmaz,” dedi Stu.</p>

    <p>Ralph başını salladı. Glen ile bakıştılar. Sonra Glen cebinden “mafsal iltihabı hapları” şişesini çıkarıp Stu’nun avucuna koydu. “Bunlar morfin bazlı,” dedi. “Üç veya dörtten fazlası ölümcül olacaktır.” Gözleri Stu’nunkilere dikildi. “Anlıyor musun Doğu Teksas?”</p>

    <p>“Evet anladım.”</p>

    <p>“Siz neden bahsediyorsunuz Tanrı aşkına?” diye bağırdı Larry. “Ne öneriyorsun yani?”</p>

    <p>“Anlamadın mı?” diye öyle bir küçümsemeyle sordu ki Ralph, Larry bir an için sessiz kaldı. Sonra her şey, lunaparkta dev salıncağa binildiğinde gözler önünden geçen yabancı yüzler gibi hızla aktı: haplar, depresyon ilaçları, ağrı kesiciler. Rita. Uyku tulumunda onu çevirişi ve cesedinin katılaşmış olması. Yemyeşil kusmuğun ağzından akarken donup kalması.</p>

    <p><em>“Hayır!”</em> diye bağırarak şişeyi Stu’nun elinden kaptı.</p>

    <p>Ralph, onu omuzlarından kavrayınca kurtulmak için debelendi.</p>

    <p>“Bırak,” dedi Stu. “Onunla konuşmak istiyorum.” Stu’ya kararsızca bakan Ralph ellerini çekmedi. “Bırak Ralph.”</p>

    <p>Ralph söyleneni yaptı ama her an yakalamaya hazır görünüyordu.</p>

    <p>“Yanıma gel Larry,” dedi Stu. “Yaklaş.”</p>

    <p>Larry yanına gelip çömeldi. Stu’nun yüzüne mutsuzca baktı. “Bu doğru değil Stu. Biri düşüp bacağını kırdığında öylece... öylece gidip onu ölüme terk etmezsin, edemezsin. Bilmiyor musun? Hey...” Stu’nun yüzüne dokundu. “Lütfen. <em>Bir düşün.</em>”</p>

    <p>Stu, Larry’nin elini yüzünden çekip tuttu. “Sence ben deli miyim?”</p>

    <p>“Hayır! Değilsin ama...”</p>

    <p>“Peki aklı başında insanların kendileri hakkındaki kararları almaya hakkı olduğuna inanıyor musun?”</p>

    <p>“Off, Stu...” dedi Larry ve ağlamaya başladı.</p>

    <p>“Bu sen değilsin Larry. Yola devam etmeni istiyorum. Vegas’tan çıkabilirsen bu taraftan dön. Belki Tanrı beni beslemek için bir kuzgun gönderir, bilinmez. Bir keresinde insanların su içebildiği sürece açlığa yetmiş gün dayanabileceğini okumuştum.”</p>

    <p>“Ama kış geliyor. Açlığa dayanabilecek olsan da soğuk seni üç günde öldürür.”</p>

    <p>“Bu senin sorunun değil. Sen bunun bir parçası değilsin.</p>

    <p>“Lütfen beni gönderme Stu.”</p>

    <p>“Gönderiyorum,” dedi Stu ciddi bir ifadeyle.</p>

    <p>“Bu iğrenç bir durum,” dedi Larry ve ayağa kalktı. “Fran bize ne diyecek? Seni leş yiyicilerin insafına bıraktığımızı öğrendiğinde ne diyecek?”</p>

    <p>“Gidip bu işi halletmezseniz kimseye bir şey söyleyemeyecek. Lucy de öyle. Dick Ellis de. Brad de. Hiç kimse bir daha konuşamayacak.”</p>

    <p>“Tamam,” dedi Larry. “Gideceğiz. Ama yarın. Bu gece burada kamp kuracağız. Belki de bir rüya görürüz, ne bileyim... ya da...”</p>

    <p>“Rüya yok,” dedi Stu nazikçe. “İşaret de yok. Bu iş öyle yürümez. Bir gece kalır ama hiç rüya görmezsiniz. Bir gece daha kalmak istersiniz, sonra bir gece daha... şimdi gitmelisiniz.”</p>

    <p>Larry başını öne eğerek onlardan uzaklaştı ve sırtı dönük halde bir süre durdu. “Tamam,” dedi sonunda neredeyse duyulamayacak kadar alçak sesle. “Dediğin gibi olacak. Tanrı ruhlarımızın yardımcısı olsun.”</p>

    <p>Ralph, Stu’nun yanına gelip diz çöktü. “Sana getirmemizi istediğin bir şey var mı Stu?”</p>

    <p>Stu gülümsedi. “Evet. Gore Vidal’in bütün kitapları... Lincoln, Aaron Burr ve diğerleriyle ilgili kitaplar. Hep okumak istemişimdir. Görünüşe bakılırsa artık fırsatım olacak.”</p>

    <p>Ralph sırıttı. “Kusura bakma Stu. Bir dahaki sefere.”</p>

    <p>Stu kolunu sıktı ve Ralph kalkıp uzaklaştı. Glen yaklaştı. O da ağlamıştı. Stu’nun yanına çökünce gözyaşları yine akmaya başladı.</p>

    <p>“Hadi ama koca bebek,” dedi Stu. “Her şey yoluna girecek.”</p>

    <p>“Larry haklı. Bu çok kötü. Bacağı kırık ata yapılacak bir şey gibi.”</p>

    <p>“Böyle olması gerektiğini biliyorsun.”</p>

    <p>“Evet ama doğru olanı yaptığımız ne malum? Bacağın nasıl?</p>

    <p>“Hemen hemen hiç acımıyor.”</p>

    <p>“Tamam, haplar yanında.” Koluyla gözlerini sildi. “Hoşça kal Doğu Teksas. Seni tanımak gerçekten çok güzeldi.”</p>

    <p>Stu başını çevirdi. “Veda etme Glen. Görüşmek üzere diyelim sadece, şans için. Tanrı korusun tırmanırken sen de düşüp bir tarafını kırarsan bütün kışı baş başa kâğıt oynayarak geçiririz.”</p>

    <p>“Ama bir daha görüşemeyeceğiz,” dedi Glen. “Bunu hissedebiliyorum, sen hissetmiyor musun?”</p>

    <p>Stu hissettiği için başını tekrar Glen’e çevirip ona baktı. “Evet, hissediyorum,” dedi ve hafifçe gülümsedi. “Ama kötülükten korkumuz olmayacak, değil mi?”</p>

    <p>“Kesinlikle!” dedi Glen. Ardından sesi boğuk bir fısıltıya dönüştü. “Mecbur kalırsan fişi çek Stu. Oyalanma.”</p>

    <p>“Öyle yapacağım.”</p>

    <p>“Hoşça kal, o halde.”</p>

    <p>“Hoşça kal Glen.”</p>

    <p>Çukurun batı ucunda toplandılar ve Glen omzunun üzerinden Stu’ya son bir kez baktıktan sonra tırmanmaya başladı. Stu, yaşlı adamın hareketlerini giderek artan bir endişeyle izliyordu. Glen neredeyse dikkatsiz denecek kadar rahat hareketlerle tırmanıyor, nereye bastığına tam olarak bakmıyordu bile. Toprak bir keresinde ayağının altından kayıverdi. Sonra bir kez daha. İki seferde de hiç telaşlanmadan tutunacak bir yer aradı ve hemen buldu. Kenara vardığında Stu uzun zamandır tutmakta olduğu nefesini bir iç çekişle bıraktı.</p>

    <p>Glen’i, Ralph takip etti. O da kenara ulaşınca Stu, Larry’yi son kez yanına çağırdı. Yüzüne dikkatlice bakınca ifadesinin rahmetli Harold Lauder’ınkine fazlasıyla benzemekte olduğunu gördü, fazlasıyla durgun bir yüz, dikkatli ve biraz da ihtiyatlı gözler. İstediğinden fazlasını yansıtmayan bir yüz.</p>

    <p>“Artık sorumluluk sende,” dedi Stu. “Yapabilecek misin?”</p>

    <p>“Bilmiyorum. Elimden geleni yapacağım.”</p>

    <p>“Kararları sen vereceksin.”</p>

    <p>“Öyle mi? İlk kararım reddedildi ama.” Şimdi gözlerinde kırgınlık vardı.</p>

    <p>“Evet ama bu, reddedilen tek kararın olacak. Biliyorsun, <em>adamları</em> sizi yakalayacak.”</p>

    <p>“Evet. Yakalayacaklarını tahmin ediyorum. Ya bizi götürecekler ya da pusuya yatıp bizi köpekler gibi vuracaklar.”</p>

    <p>“Bence sizi <em>ona</em> götürecekler. Adamlarla önümüzdeki birkaç gün içinde karşılaşacağınızı sanıyorum. Vegas’a gittiğinizde gözlerini dört aç. Bekle. Zamanı geldiğinde bileceksin.”</p>

    <p>“Neyi Stu? Neyi bileceğim?”</p>

    <p>“Bilmiyorum. Oraya gönderiliş sebebimiz her neyse onu sanırım. Hazırlıklı ol. Vakti geldiğinde anlayacaksın.”</p>

    <p>“Yapabilirsek yanına döneceğiz. Biliyorsun.”</p>

    <p>“Biliyorum.”</p>

    <p>Larry ayağa kalktı ve hızla diğerlerinin yanına tırmandı. Sonra üçü birden ona dönüp el salladı. Stu da elini kaldırarak karşılık verdi. Sonra gittiler. Ve Stu Redman’ı bir daha hiç görmediler.</p>
  </div>
</body>
</html>
