<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">32. Bölüm</h2>

    <p>Biri maksimum güvenlikli kanat ve ötesindeki hücre bloku arasındaki kapıyı açık bırakmıştı; çelik duvarlı uzun koridor, doğal bir ses yükseltici işlevi görüyor ve bütün sabah kesilmeden devam eden ulumaya benzer sesi tahammül edilemez bir boyuta getiriyor, yankıları korkusuyla birleşerek Lloyd Henreid’in aklını kaçıracağına dair inancını pekiştiriyordu.</p>

    <p><em>“Anne,”</em> dedi yankılanan ses. <em>“Anneee!”</em></p>

    <p>Lloyd hücresinin zemininde bağdaş kurmuş oturuyordu. Her iki eli de kana bulanmıştı, bir çift kırmızı eldiven giymiş gibi görünüyordu. Hapishane üniformasının açık mavi pamuklu gömleği de kan içinde kalmıştı, zira daha iyi kavrayabilmek amacıyla ellerini kurutmak için sürekli üzerine siliyordu. 29 Haziran sabahıydı ve saat ondu. O sabah saat yedi civarında yatağının sağ ön ayağının gevşek olduğunu fark etmişti ve o saatten beri ayağı yatağa ve yere sabitleyen vidaları çıkarmaya çalışıyordu. Bu iş için sadece parmaklarını kullanıyordu ve beş altı vidayı çıkarmayı başarmıştı. Bunun sonucu olarak parmakları çiğ hamburger köftesi gibi görünüyordu. Altıncı vida en zorlusuydu, ama her an hakkından gelebileceğini düşünüyordu. Kendine bunun ötesinde hiçbir şey düşünme izni vermiyordu. Paniği engellemenin tek yolu düşünmemekti.</p>

    <p><em>“Anneee...”</em></p>

    <p>Ayağa fırladı. Yaralı, zonklayan parmaklarından yere kan damlaları saçıldı. Parmaklıkları kavrayarak suratını koridora olabildiğince çıkardı. Gözleri öfkeyle yuvalarından fırlamıştı.</p>

    <p><em>“Kes sesini salak herif!”</em> diye haykırdı. <em>“Sus artık, deli ettin beni!”</em></p>

    <p>Uzun bir sessizlik oldu. Lloyd bu sessizliğin tadını, bir zamanlar Mc Donald’s’tan aldığı büyük boy hamburgerlerle yaptığı gibi çıkardı. Söz gümüşse sükût altındır sözünün saçma olduğunu düşünmüştü hep, ama kesinlikle doğruydu.</p>

    <p>“ANNNEEEEE...” dedi ses hücrelerin çelik boğazından geçerek. Bir sis düdüğü gibi yaslıydı.</p>

    <p>“Tanrım,” diye mırıldandı Lloyd. “Ulu Tanrım. <em>KES SESİNİ! KES SESİNİ! KES KESİNİ, LANET OLASI!”</em></p>

    <p><em>“ANNNNEEEEEEEEE...”</em></p>

    <p>Lloyd yatağın ayağına dönüp, hücrede ona yardımcı olabilecek herhangi bir alet olmasını bir kez daha dileyerek, parmaklarındaki zonklamayı ve zihnindeki panik kıvılcımlarını göz ardı etmeye çalışarak vahşice saldırdı. Avukatını en son ne zaman gördüğünü hatırlamaya çalıştı, böyle ayrıntılar, Lloyd’un geçmişteki olayları ancak kevgirdeki su kadar tutabilen hafızasında hemen bulanıklaşırdı. Üç gün önceydi. Evet. O salak Mathers’ın hayalarını tekmelediği gündü. İki gardiyan, onu tekrar görüşme odasına götürmüş ve hâlâ kapıda görevli olan Shockley, onu karşılamıştı: <em>Bak sen, ukala pislik yine gelmiş. Ne oldu ukala herif? Dilini kedi mi yuttu?</em> Sonra ağzını açıp, tam Lloyd’un suratına hapşırarak bütün yüzüne tükürük saçmıştı. <em>Al bakalım, sana biraz grip mikrobu. Hemen herkeste var zaten, paylaşmanın güzelliğine inanan bir iyimdir. Amerika’da senin gibi ukalaların bile grip olmaya hakkı var.</em> Onu, Devins’in kötüye dönme ihtimalini düşünerek iyi haberi gizlemeye çalışıyormuş gibi göründüğü odaya almışlardı. Lloyd’un davasına bakacak olan hâkim grip olmuştu ve yorgan döşek yatıyordu. Diğer iki hâkim de hastaydı. Belki davayı erteletebilirlerdi. Dua et de öyle olsun, demişti avukatı. Ne zaman kesin haberimiz olur? diye sormuştu Lloyd. Herhalde en son dakikada, demişti Devins. Sana haber veririm, merak etme. Ama Lloyd, onu o günden beri görmemişti ve şimdi düşünüyordu da, avukatının da burnu akıyordu ve...</p>

    <p><em>“Oooff Tanrım!”</em></p>

    <p>Sağ elinin parmaklarını ağzına götürdü ve kan tadı aldı. Ama kahrolası vida biraz daha gevşemişti, bu da yerinden kesin olarak çıkaracağı anlamına geliyordu. Koridorun diğer ucundaki yaygaracı bile onu rahatsız edemiyordu... en azından önceki gibi değil. Başaracaktı. Ondan sonra tek yapacağı bekleyip, ne olacağını görmekti. Parmakları hâlâ ağzında olduğu halde oturup biraz dinlendi. İşi bittiğinde gömleğini yırtıp, parmaklarını saracaktı.</p>

    <p><em>“Anne?”</em></p>

    <p>“Annene ne yapacağımı söyleyeceğim sana,” diye mırıldandı Lloyd.</p>

    <p>O akşam, Devins ile son kez konuştuktan sonra hasta mahkûmları çıkarmaya, <em>taşımaya</em> başlamışlardı. Lloyd’un hücresinin sağındaki hücrede kalan, Trask adındaki adam, gardiyanların da çoğunun hasta olduğuna dikkat çekmişti. Belki bu durumu yararımıza kullanabiliriz, demişti Trask. Nasıl? diye sormuştu Lloyd. Bilmiyorum, demişti Trask. Silahlı soygun ve saldırı suçlarıyla Maksimum Güvenlik’te bir hücreye tıkılmış, davasının görülmesini bekleyen uzun suratlı, sıska bir adamdı. Ertelemeler falan olur belki, dedi. Bilmiyorum.</p>

    <p>Trask’in ince döşeğinin altında altı tane esrarlı sigara vardı ve dördünü, hâlâ ona dışarıda olup biteni anlatacak kadar iyi olan gardiyanlardan birine vermişti. Gardiyan, insanların nereye gittiklerine bakmadan Phoenix’i terk ettiklerini söylemişti. Hastalık hızla yayılmıştı ve çok fazla insan ölmüştü. Hükümet aşının yakında dağıtılacağını söylemişti, ama çoğu insan bunun palavra olduğunu düşünüyordu. Kaliforniya’dan yayın yapan pek çok radyo kanalında sıkıyönetimle, askeri ablukalarla, otomatik silahlarla ortalığı kırıp geçiren insanlarla, on binlerin öldüğüne dair dedikodularla ilgili korkunç haberler vardı. Gardiyan uzun saçlı komünistler suya bir şey karıştırmışsa hiç şaşırmayacağını söylemişti.</p>

    <p>Gardiyan kendini iyi hissediyordu, ama mesaisi biter bitmez basıp gidecekti. Ordunun ertesi sabaha kadar 17 ve 80. karayollarına barikat kuracağını duymuştu. Karısını, çocuğunu ve mümkün olduğunca erzakı arabasına atıp olaylar durulup, salgın geçene dek dağlarda kalacaktı. Orada bir kulübesi vardı ve otuz metreden yakına gelmeye çalışan herkesin kafasına kurşun sıkmakta kararlıydı.</p>

    <p>Trask ertesi sabah ateşi olduğunu söylemişti. Burnu da akıyordu. Hâlâ parmaklarım emmekte olan Lloyd, adamın panik içinde gevelediğini hatırlıyordu. Geçen her gardiyana bağırıyor, gerçekten hasta olmadan onu oradan çıkarmalarını söylüyordu. Gardiyanlar ne ona ne de hayvanat bahçesindeki aslanlar gibi huzursuz olan diğer mahkûmlara bakıyordu. Lloyd korkmaya o zaman başlamıştı. Genellikle katta herhangi bir zamanda en az yirmi gardiyan olurdu. O halde parmaklıkların ötesinde neden sadece beş altı kişi görmüştü?</p>

    <p>O gün, ayın yirmi yedisinde, parmaklıklar altından itilen tepsideki yemeklerin sadece yarısını yiyip diğer yarısını –o kadar azdı ki– yatağının altına saklamaya başladı.</p>

    <p>Trask’in vücudu önceki gün ani kasılmalarla kıvrılıp bükülmeye başlamıştı. Suratı maça ası gibi kapkara olmuş ve ölmüştü. Lloyd, Trask’in yarısı yenmiş öğle yemeğine özlemle bakmıştı, ama oraya uzanabilmesi mümkün değildi. Önceki gün, öğleden sonra katta hâlâ birkaç gardiyan vardı, ama artık ne kadar hasta olursa olsun kimseyi revire taşımıyorlardı. Belki revirdekiler de öldüğü için boşuna çabaladıklarına ve yapılacak bir şey olmadığına karar vermişlerdi. Trask’in cesedini almak için kimse gelmedi.</p>

    <p>Lloyd önceki gün akşamüstü biraz kestirmek üzere yatmıştı. Uyandığında Maksimum Güvenlik koridorları boştu. Akşam yemeği getirilmemişti. İçeriden artık <em>gerçekten</em> hayvanat bahçesindeki aslan bölmesindekilere benzer sesler yükseliyordu. Maksimum Güvenlik Bölümü tamamen dolu olsaydı çıkacak vahşi sesleri hayal edebilmek için Lloyd’un çok geniş bir hayal gücünün olması gerekmiyordu. Kaç kişinin hâlâ hayatta olup akşam yemeğinin getirilmesi için haykırdığını bilmiyordu, ama yankıların sayıyı daha çokmuş gibi gösterdiğini tahmin ediyordu. Lloyd’un tek bildiği Trask’in sağdaki hücrede sineklere yem olduğu, soldaki hücredeyse kimsenin bulunmadığıydı. Yaşlı bir kadını soymaya kalkıp onun yerine öldüren zenci genç, hasta olduğu için günler önce revire götürülmüştü. Koridorun diğer tarafında iki boş hücre ve karısıyla kayınbiraderini öldürmek suçuyla içeride olan adamın sarkan ayaklarını görüyordu. Kendini kemeriyle, onu almışlarsa pantolonuyla asmış olmalıydı.</p>

    <p>Lloyd o akşamın ilerleyen saatlerinde, ışıklar otomatik olarak yandığından, iki gün önce bir kenara ayırdığı fasulyelerin bir kısmını yemişti. Tadı iğrençti, ama yine de yemişti. Klozetten aldığı suyla lokmaları yutmuş ve yatağına yan yatıp dizlerini göğsüne çekerek onu bu belaya bulaştırdığı için Poke’a küfretmişti. Hepsi Poke’un suçuydu. Lloyd tek başına olsa asla bu kadar hırslanıp öyle ağır suçlar işlemezdi.</p>

    <p>Yemek isteyenlerin haykırışı yavaş yavaş azalmış ve Lloyd bir kenara yemek ayıranın sadece kendisi olmadığını düşünmüştü. Ama fazla yiyeceği yoktu. Böyle olacağına gerçekten inansaydı daha fazla ayırırdı. Zihninin gerisinde görmek istemediği bir şey vardı. Sanki kafasının içindeki kalın perdeler onu gizlemekteydi. Perdenin altından sadece yaratığın iskelete benzer kemikli ayakları görünüyordu. Tek görmek isteyeceğiniz de bu kadarıydı. Çünkü bu ayaklar, AÇLIKTAN ÖLMEK adında, bir deri bir kemik kalmış bir cesede aitti.</p>

    <p>“Hayır, olamaz,” dedi Lloyd. “Dirileri gelecek. Mutlaka gelecekler. Bundan hiç şüphem yok.”</p>

    <p>Ama sürekli tavşanı hatırlamaktan kendini alamıyordu. Elinde değildi. Tavşanı ve kafesini okulda yapılan bir çekilişte kazanmıştı. Babası tavşanı beslemesine izin vermek istememiş ama Lloyd her şeyiyle kendisinin ilgileneceğini, yemini harçlığıyla alacağını söyleyerek onu ikna etmişti. Tavşanı çok seviyordu ve gerçekten de iyi bakmıştı. Başlarda. Sorun, yapılacakları bir süre sonra unutmaya başlamasıydı. Hep öyle olmuştu. Ve bir gün, Marathon, Pennsylvania’daki derme çatma evlerinin arkasındaki hastalıklı akçaağacın dalına asılmış lastiğin içine oturup, tembelce sallanıyordu ki aklına tavşanı geliverdi ve olduğu yerde aniden dikleşti. Tavşan aklına gelmeyeli... eh, iki hafta olmuştu. Onu tamamen unutmuştu.</p>

    <p>Doğruca ahırın dibindeki küçük barakaya koşmuştu. Tıpkı şimdiki gibi bir yaz günüydü. Tavşanın kokusu, içeri girer girmez yüzüne bir tokat gibi çarpmıştı. Okşamayı çok sevdiği tüyleri keçeleşmiş ve kirlenmişti. Bir zamanlar tavşanının güzel pembe gözlerinin bulunduğu yerlerde beyaz kurtçuklar vardı şimdi. Ön ayakları parçalanmıştı ve kan içindeydi. Kendi kendine kafesten çıkmaya çalışırken kanatmış olduğunu söylemeye çalışmıştı, şüphesiz böyle olmuştu, ama zihninin hastalıklı, karanlık bir noktası ona tavşanın açlıktan kendini yemeye çalışmış olabileceğini fısıldamıştı.</p>

    <p>Lloyd tavşanı almış, derin bir çukur kazmış ve kafesinden çıkarmadan gömmüştü. Babası ona tavşanı hiç sormamış, belki oğlunun bir tavşanı <em>olduğunu</em> bile unutmuştu. Lloyd’un zekâsı pek parlak sayılmazdı, ama babasıyla kıyaslandığında dâhi sayılırdı ve o, tavşanı asla unutmamıştı. Tavşanın ölümüne korkunç kâbuslarda, son derece canlı bir şekilde defalarca tanık olmuştu. Şimdi birilerinin geleceğine, gelip onu serbest bırakacağına inanmaya çalışarak, dizlerini göğsüne çekmiş halde yatağında yatarken tavşanın görüntüsü yine gözlerinin önünde belirdi. Onda şu Kaptan Trips gribi yoktu, sadece açtı. Tıpkı tavşanının olduğu gibi. O kadar.</p>

    <p>Gece yarısından sonra bir zaman uyuyakalmış ve bu sabah yatağın ayağıyla uğraşmaya başlamıştı. Şimdiyse kanlı parmaklarına tazelenmiş bir dehşetle bakıyor, zarar vermeyi hiç istemediği tavşanının kanlı ayaklarını düşünüyordu.</p>

    <p class="paragraf">29 Haziran günü saat birde yatağın ayağını olduğu yerden çıkarmayı başardı. Son vida bir kolaylıkla yerinden çıkıverdi ve yatağın ayağı, hücrenin zeminine gürültüyle düştü. Lloyd, onu yerinden çıkarmaya nasıl karar verdiğini bulmaya çalışarak ayağa bakakaldı. Yaklaşık doksan santim uzunluğundaydı.</p>

    <p>Ayağı aldı ve parmaklıklara öfkeyle vurmaya başladı. “Hey!” diye bağırdı gonk sesine benzer gürültüler arasında. “Hey, çıkarın beni! Bu kahrolası delikten çıkmak istiyorum, anladınız mı? Hey, kahretsin, hey!”</p>

    <p>Durup yankıların azalmasını dinledi. Bir an için mutlak sessizlik oldu, ardından koridorun diğer ucundaki hücreden boğuk, kendinden geçmiş karşılık geldi: <em>“Anne! Buradayım, anne! Buradayım!”</em></p>

    <p><em>“Tanrııım!”</em> diye bağırarak, yatağın ayağını bir köşeye fırlattı Lloyd. Saatlerce uğraşmış, parmaklarını parçalamıştı. Peki ne için? Diğer taraftaki geri zekâlıyı uyandırmak için.</p>

    <p>Yatağına oturdu, döşeğin kenarını kaldırdı ve bir parça bayat ekmek aldı. Bir avuç hurma alıp almamakta tereddüt etti. Kendi kendine daha sonrası için saklamasının daha iyi olacağını söylemesine rağmen bir avuç aldı. Yüzünü buruşturarak teker teker yemeye başladı. Ekmeği, ağzındaki yapışkan meyve tadını alması için sona bırakmıştı.</p>

    <p>Zavallı öğün müsveddesini bitirdikten sonra amaçsızca hücresinin sağ tarafına doğru yürüdü. Aşağı bakınca tiksintiyle bağırmamak için kendini zor tuttu. Trask’in bedeninin yarısı yatağında yarısı yerdeydi ve pantolonunun paçaları birazcık yukarı doğru çıkmıştı. Hapishanede giymeleri için verilen terliklerin üst kısmındaki bilekleri çıplaktı. İri bir sıçan, Trask’in bacağındaydı. İğrenç pembe kuyruğu, gri bedeninin etrafına düzgünce dolanmıştı.</p>

    <p>Lloyd hücresinin diğer köşesine doğru yürüdü ve yatağın ayağını aldı. Tekrar geri dönüp sıçanın varlığından huzursuz bir şekilde gidebileceğini düşünerek bir süre bekledi. Ama sıçanın arkası ona dönüktü ve Lloyd’un gördüğü kadarıyla varlığından bihaberdi. Lloyd mesafeyi gözleriyle ölçtükten sonra yatak ayağının yeterli olacağına karar verdi.</p>

    <p>“Ha!” diye homurdanıp ayağı savurdu. Trask’in bacağındaki sıçan ezildi ve Trask’in bedeni sertçe yere düştü. Sıçan cılız nefesler alarak yan tarafında yatıyordu. Bıyıklarında kan damlaları vardı. Arka bacakları, küçük beyni ona kaçmasını emrediyormuş, ama omuriliğinde bir yerde sinyaller karışmış gibi hareket ediyordu. Lloyd ayağı tekrar indirerek hayvanı öldürdü.</p>

    <p>“İşin bitti işte,” dedi Lloyd. Ayağı yere bırakarak yatağına gitti. Sıcak gelmişti, korkmuştu ve ağlayacakmış gibi olmuştu. Omzu üzerinden geriye doğru bakarak bağırdı: “Sıçan cehennemini beğendin mi, iğrenç yaratık?”</p>

    <p>“Anne!” dedi ses mutlulukla ona cevap vererek. <em>“Aanneeee!”</em></p>

    <p><em>“Kes sesini!”</em> diye çığlık attı Lloyd. <em>“Ben senin annen değilim! Annen lanet şehir Indiana’da bir kerhanede!”</em></p>

    <p>“Anne?” dedi ses şüpheyle. Sonra sessizleşti.</p>

    <p>Lloyd ağlamaya başladı. Ağlarken gözlerini küçük bir çocuk gibi yumruklarıyla ovuşturuyordu. Biftekli sandviç istiyordu, avukatıyla konuşmak istiyordu, buradan <em>çıkmak</em> istiyordu.</p>

    <p>Yatağına uzanıp tek kolunu gözlerinin üzerine koyarak mastürbasyon yaptı. Bir nebze uyuyabilmek için iyi bir yöntemdi.</p>

    <p>Tekrar uyandığında saat beşti ve Maksimum Güvenlik Bölümü’ne ölüm sessizliği hâkimdi. Lloyd ayaklarından biri olmadığı için yamuk duran yatağından sersemce kalktı. Ayağı eline aldı, kendini <em>“Anne!”</em> seslenişini duymaya hazırladı ve bir çiftlikte, işçileri yemek için çağıran bir aşçı gibi parmaklıklara vurmaya başladı. <em>Yemek.</em> Bundan güzel bir kelime olabilir miydi? Domuz pirzolası, patatesler, soslu bezelyeler, Hershey’s çikolata sosunun boca edildiği süt, tatlı olarak da koca bir kâse çilekli dondurma. Hayır, <em>yemek</em> ile eşdeğer bir başka sözcük yoktu, olamazdı.</p>

    <p>“Hey, kimse yok mu?” diye seslendi Lloyd sesi çatallanarak.</p>

    <p>Cevap yoktu. <em>“Anne!”</em> diye bağıran biri bile yoktu. Şu noktada onu bile duymak iyi gelebilirdi. Delilerle olmak ölülerle olmaktan daha iyiydi.</p>

    <p>Lloyd’un elinden bıraktığı ayak gürültüyle yere düştü. Ayaklarını sürüyerek yatağına döndü ve döşeği kaldırarak stokuna baktı. İki parça ekmek, iki avuç hurma, yarısı yenmiş bir but ve bir dilim salam vardı. Salam dilimini ikiye böldü ve büyük parçayı yedi. Açlığını bastırmak şöyle dursun, daha da artırmıştı.</p>

    <p>“Daha fazla yiyemem,” diye fısıldadı, ardından budu iştahla yedi, kendine kötü sıfatlar yakıştırarak biraz daha ağladı. Burada ölecekti. Tıpkı kafesi içinde ölen tavşanı gibi. Tıpkı Trask gibi.</p>

    <p>Trask.</p>

    <p>Havada daireler çizen, konup uçan sinekleri izleyerek düşünceli bir ifadeyle uzun süre Trask’in hücresine baktı. Sevgili Trask’in suratı sinekler için bir havaalanına dönmüş gibiydi. Lloyd sonunda yatak ayağını aldı, parmaklıkların dibine gitti ve aradan uzandı. Parmak uçlarında durarak sıçanın leşine uzanabildi ve kendine doğru çekmeyi başardı.</p>

    <p>Yeterince yaklaştırdığında dizlerinin üzerine çökerek leşi kendi hücresine aldı. Kuyruğundan tutup göz hizasına kaldırarak uzun süre baktı. Sonra sineklerin işgalinden korumak için döşeğinin altına, diğer yiyeceklerin biraz uzağına koydu. Döşeği tekrar indirmeden önce sıçana uzun bir süre, gözlerini kırpmadan baktı.</p>

    <p>“Gerekirse,” diye fısıldadı Lloyd Henreid sessizliğe. “Sadece gerekirse.”</p>

    <p>Sonra yatağının diğer ucuna geçti ve dizlerini çenesinin altına çekerek kıpırdamadan oturdu.</p>
  </div>
</body>
</html>
