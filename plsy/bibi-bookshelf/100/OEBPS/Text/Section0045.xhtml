<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">29. Bölüm</h2>

    <p>Stuart Redman, Larry Underwood’un Rita Blakemoor ile, Frannie Goldsmith’in ise tek başına uyuduğu ve o tuhaf, uğursuz rüyayı gördüğü gece Elder’ı bekliyordu. Üç gündür bekliyordu. Elder ellerini bu akşam boş bırakmadı.</p>

    <p>Elder ve iki erkek hemşire, ayın yirmi dördünde, öğle vaktini biraz geçe gelip, televizyonu götürmüştü. Hemşireler televizyonu yerinden alırken Elder elindeki tabancayı (naylon poşete düzgünce konmuştu) Stu’ya doğrultmuş halde beklemişti. Stu televizyona ihtiyaç duymuyor, istemiyordu, zaten sadece kafa karıştırıcı saçmalıklar yayınlanıyordu. Tek yapması gereken, parmaklıklı penceresinden aşağıdaki nehrin yanında kurulmuş olan kasabaya bakmaktı. Plaktaki adamın söylediği gibi, “Rüzgârın hangi yönden estiğini görmek için hava durumu uzmanına ihtiyaç yoktur.”</p>

    <p>Tekstil fabrikasının bacalarından artık duman tütmüyordu. Nehri kirleten boya ve diğer kimyasal atıklar artık dökülmediği için akan su temizlenip berraklaşmıştı. Fabrikanın otoparkından ayrılan ve uzaktan oyuncak gibi görünen pek çok araba, bir daha geri dönmemişti. Önceki gün, yani ayın yirmi altısında otoyolda ilerleyen çok az araba görmüştü ve bu arabalar da yolda kalmış diğer araçlar yüzünden slalom yapan kayakçılar gibi ilerlemek durumunda kalmıştı. Terk edilmiş araçları götürmek için bir tane bile çekici gelmemişti.</p>

    <p>Şehir merkezi önünde bir harita gibi uzanıyordu ve tamamen terk edilmiş gibi görünüyordu. Kasabanın buradaki mahkûmiyeti boyunca çalan büyük saatinin sesi o sabah dokuzdan beri kesilmişti. Çanların ardından çıkan ses, suyun altında çalan bir müzik kutusundan geliyormuşçasına boğuk ve tuhaftı. Kasabanın hemen dışında, yol kenarında bir mağaza ya da lokanta gibi görünen bir yerde yangın çıkmış, bütün gün sürmüş, kara dumanlar mavi gökyüzünde akşama kadar yükselmiş, ama tek bir itfaiye aracı bile gelmemişti. Yanan bina asfalt bir otoparkın ortasında olmasaydı alevlerin kasabaya ulaşıp yarısını kül etmesi işten bile değildi. Öğleden sonra atıştıran yağmura rağmen binanın kalıntılarından hâlâ duman tütüyordu.</p>

    <p>Stu, Elder’ın son emrinin kendisini öldürmek olduğunu tahmin edebiliyordu. Neden olmayacaktı? Cesetlere sadece bir tane daha eklenmiş olacaktı ve küçük sırlarını biliyordu. Ne tedavisini bulabilmişlerdi, ne de Stu’nun vücudunun hastalığa nasıl direndiğini keşfedebilmişlerdi. Herhalde geride sırlarını açıklayabileceği pek az insanın kalmış olduğu gerçeği kalın kafalarına girmemişti. Bir grup paranoyak salak tarafından rehin tutulan serseri bir mayındı.</p>

    <p>Stu televizyon programlarındaki veya romanlardaki kahramanların, hatta gerçek hayatta bazı insanların bir kaçış yolu bulabileceğini biliyordu, ama kahretsin ki o onlardan biri değildi. Sonunda tek yapabileceğinin Elder’ın gelişini beklemek ve kendini kaçınılmaz sona hazırlamak olduğuna panikle karışık kabullenmişlik hissiyle karar vermişti.</p>

    <p>Elder bu tesise personelden bir kısmının “mavi” bir kısmınınsa “süpergrip” dediği hastalığın girmiş olduğunun en büyük göstergesiydi. Hemşireler ona Doktor Elder diyordu, ama doktor falan değildi. Ellilerinin ortalarında, sert bakışlı, espri anlayışından yoksun bir adamdı. Elder’dan önce hiçbir doktor, Stu’ya silah doğrultma gereği hissetmemişti. Stu’yu korkutuyordu, çünkü ne yakarışlardan anlayacak ne de mantıklı konuşmalarla yola gelecek gibi görünüyordu. Elder emirleri bekliyordu. Emirler geldiğinde onları yerine getirecekti. Bir mızrakçı, mafya tetikçilerinin ordudaki karşılığıydı ve aldığı emri hiçbir şekilde sorgulamayacak türde bir adamdı.</p>

    <p>Stu, Waco’daki yeğenine göndermek için üç yıl önce <em>Watership Tepesi</em> adında bir kitap almıştı. Kitabı koymak için kutunun kapağını açmış, sonra hediye paketi yapmaktan, kitap okumaktan da fazla nefret ettiği için kitabın neyle ilgili olduğunu görme niyetiyle ilk sayfasını açmıştı. İlk sayfayı okumuş, ardından ikinci sayfayı bitirmiş... ve kendini kaptırmıştı. Bütün gece uyumayıp kahve ve sigara içerek keyif için okumaya alışık olmayan herkes gibi sayfaları ağır ağır bitirmişti. Kitabın tavşanlarla ilgili olduğu ortaya çıkmıştı. Tanrı’nın yarattığı en aptal, en korkak yaratıklardı... ama yazar onları farklı bir açıdan göstermişti. Okuyan kişi, tavşanları gerçekten önemsemeye başlıyordu. Muhteşem bir hikâyeydi ve salyangoz hızıyla okuyan Stu kitabı iki gün sonra bitirmişti.</p>

    <p>Kitaptan en çok aklında kalan, donakalmış veya donakalmak deyimleriydi. Stu okuyunca ne olduğunu hemen anlamıştı, çünkü daha önce pek çok donakalmış hayvan görmüş, birkaçına otoyolda çarpmaktan kaçamamıştı. Donakalan bir hayvan, gözleri iri iri açılmış, kulakları yatmış bir halde hiç kıpırdamadan yaklaşan ölümüne bakar kalırdı. Gözlerine el fenerinin ışığını tutarak bir geyiğin donakalmasını sağlamak mümkündü. Yüksek sesli müzik rakunlarda, kafesine ritmik bir şekilde tıklanması ise papağanlarda aynı etkiyi gösterirdi.</p>

    <p>Elder. Stu’ya kendini böyle hissettiriyordu. Elder’ın duygusuz mavi gözlerine bakınca bütün iradesini kaybediyordu. Onu etkisiz hale getirmek için Elder’ın tabancaya ihtiyacı yoktu aslında. Muhtemelen karate ve diğer dövüş sanatlarındaki pis numaraları biliyordu. Öyle bir adam karşısında Stu ne yapabilirdi? Sırf, onu düşünmek bile içindeki mücadele isteğini öldürüyordu. Donakalıyordu. Durumunu daha iyi anlatacak bir kelime yoktu.</p>

    <p>Kapının üstündeki kırmızı ışık gece tam onda yandı ve Stu, kollarıyla yüzüne bir anda hafifçe ter bastığını hissetti. Son günlerde kırmızı ışığın her yanışında aynı tepkiyi gösteriyor, çünkü Elder’ın içeri tek başına girmesinin an meselesi olduğunu biliyordu. Tek başına olacaktı, zira şahit istemiyordu. Bir yerlerde salgın kurbanlarının yakıldığı bir fırın olmalıydı. Elder, onu fırına atıverecekti. İşte bu kadar. Böylelikle hiçbir sızıntı olmayacaktı.</p>

    <p>Elder kapıdan içeri girdi. Tek başına.</p>

    <p>Stu bir elini sandalyenin arkasına koymuş halde yatağında oturuyordu. Elder’ı görünce midesine taş gibi bir ağırlık çöktü. Hiçbir işe yaramayacağını bildiği halde içinden ona yalvarıp, dil dökmek için kuvvetli bir dürtü yükseldi. Beyaz kostümün şeffaf maskesinin gerisindeki yüzde merhametten eser yoktu.</p>

    <p>Şimdi her şey gözüne daha net, daha renkli, yavaşlamış görünüyordu. Elder’ın odada ilerlemesini takip eden gözlerinin yuvaları içinde dönüşünü neredeyse duyabilecekti. İri yapılı bir adamdı ve koruyucu beyaz kostüm üzerine dar geliyordu. Elindeki tabancanın namlusu ise bir tünel büyüklüğünde gibiydi.</p>

    <p>“Kendinizi nasıl hissediyorsunuz?” diye sordu Elder. Stu, adamın sesindeki boğukluğu maskenin gerisinden gelmesine rağmen fark etmişti. Elder hastaydı.</p>

    <p>“Aynı,” dedi Stu sesinin titremeyişine şaşırarak. “Buradan ne zaman çıkacağım?”</p>

    <p>“Çok yakında,” dedi Elder. Tabancayı Stu’nun bulunduğu yöne doğru tutuyordu, ama tam üstüne doğrultmamıştı. Boğukça hapşırdı. “Pek konuşkan değilsiniz, değil mi?”</p>

    <p>Stu omuz silkti.</p>

    <p>“Sevdiğim özelliklerdendir,” dedi Elder. “Çok konuşup mızmızlananlar insanın başına dert açmaktan başka işe yaramaz. Yirmi dakika önce sizinle ilgili bir emir aldım Bay Redman.”</p>

    <p>“Ne emri?”</p>

    <p>“Şey, bana gelen...”</p>

    <p>Stu’nun bakışları Elder’ın omzunun üstünden arkasındaki kapının eşiğine yöneldi. “Ulu Tanrım!” diye bağırdı. “Bu bir sıçan! Burası ne biçim bir yer böyle? İçerisi sıçan kaynıyor!”</p>

    <p>Elder dönüp baktı. Stu numarasının işe yaramış olmasının şaşkınlığıyla neredeyse geç kalacaktı. Yataktan hızla indi ve Elder geri dönerken sandalyenin arkasını her iki eliyle birden kavradı. Elder’ın gözleri panikle irileşmişti. Stu sandalyeyi başının üzerine kaldırdı ve doksan kiloluk bedenini olanca gücüyle savurdu.</p>

    <p>“Geri çekil!” diye bağırdı Elder. “Sakın...”</p>

    <p>Sandalye sağ koluna indi. Tabanca patladı ve kurşun, naylonu parçalayarak yerden sekti. Ardından silah yere düştü ve tekrar patladı.</p>

    <p>Stu, Elder kendine gelmeden önce sandalyeyi sadece bir kez daha savurma fırsatı olduğunun farkındaydı. Etkili bir darbe olması gerekiyordu. Henry Aaron’un topu stadyum dışına fırlatan savuruşuyla sandalyeyi geniş bir yay çizerek indirdi. Elder kırık kolunu kaldırmaya çalıştı, ama yapamadı. Sandalyenin ayakları beyaz kostümün başlığına çarparak parçalandı. Yüzünün önündeki şeffaf plastik bölümün parçaları Elder’ın burnuna ve gözlerine saçıldı. Elder feryat ederek geri düştü.</p>

    <p>Hemen dönüp emeklemeye başladı ve halının üstündeki tabancaya ulaşmaya çalıştı. Stu sandalyeyi son bir kez savurarak adamın kafasının arkasına indirdi. Elder yere kapaklandı. Nefes nefese kalan Stu eğilip yerden tabancayı aldı. Namlusunu yerdeki adama doğrultarak hafifçe uzaklaştı, ama Elder kıpırdamıyordu.</p>

    <p>Kâbus gibi bir düşünce bir an aklını kurcaladı: Ya Elder’ın aldığı emir onu öldürmek değil serbest bırakmaksa? Ama bunun mantıklı olduğu söylenemezdi, değil mi? Niyeti onu serbest bırakmaksa neden mızmızlanıp ağlamaktan bahsetmişti? Neden emri beğenmediğini ima etmişti?</p>

    <p>Hayır... Elder oraya onu öldürmek için gelmişti.</p>

    <p>Stu baştan ayağa titreyerek yerdeki hareketsiz bedene baktı. Elder o an kalkacak olsa Stu muhtemelen hiçbir kurşunu ona isabet ettiremezdi. Ama Elder’ın hiçbir zaman oradan kalkabileceğini sanmıyordu.</p>

    <p>Oradan çıkma ihtiyacı aniden o kadar şiddetlendi ki neredeyse kendini kapının ötesine körlemesine atacaktı. Bir haftadan fazla bir zamandır kilit altındaydı. Temiz hava almak ve bu korkunç yerden olabildiğince uzaklaşmak için can atıyordu.</p>

    <p>Ama dikkatli olmak zorundaydı.</p>

    <p>Hava bölmesine doğru yürüdü, dikkatli adımlarla içeri girdi ve DÖNÜŞÜM yazan düğmeye bastı. Bir hava pompası kısa süreliğine çalıştı ve dış kapı açıldı. Gerisinde, içinde sadece bir masa olan küçük bir oda vardı. Masanın üstünde ince bir tıbbi rapor destesi ve Stu’nun giysileri duruyordu. Braintree’den Atlanta’ya yaptıkları uçak yolculuğu sırasında üzerinde olanlardı. Korkunun soğuk nefesini tekrar hissetti. Bunlar da onunla birlikte fırına atılacaktı herhalde. Raporları, kıyafetleri. Hoşça kal Stuart Redman. Stuart Redman dünya üzerinden silinecekti. Hatta...</p>

    <p>Arkasında hafif bir gürültü olunca hızla döndü. Elder iki büklüm halde, kolları iki yanında gevşekçe sallanarak ona doğru yürüyordu. Sivri bir plastik parçası gözüne saplanmıştı ve gözü yanağına doğru akıyordu. Yüzünde bir gülümseme vardı.</p>

    <p>“Kıpırdama,” dedi Stu. Tabancayı doğrultarak her iki eliyle birden tuttu... namlusu buna rağmen hafifçe titriyordu.</p>

    <p>Elder, onu duymuş gibi değildi. Yaklaşmaya devam ediyordu.</p>

    <p>Stu yüzünü buruşturarak tetiği çekti. Tabanca elleri arasında sarsıldı ve Elder durdu. Gülümsemesi kayboldu ve yüzü, ani bir gaz sancısı hissetmişçesine buruştu. Beyaz kostümde şimdi bir kurşun deliği vardı. Bir an ayakta sallandıktan sonra sertçe yere kapaklandı. Yerinde kalakalmış olan Stu bir an ona baktıktan sonra özel eşyalarının masanın üstüne bırakıldığı odaya daldı.</p>

    <p>Ofisin diğer ucundaki kapıyı yoklayınca açılıverdi. Kapının ötesinde floresan lambaların aydınlattığı bir koridor vardı. Asansöre kadar olan mesafenin yarısında bir sedye, hemşire odası olduğu anlaşılan bir odanın önünde terk edilmiş halde duruyordu. Hafif bir homurtu duyabiliyordu. Biri durmaksızın, şiddetle öksürüyordu.</p>

    <p>Tekrar odaya döndü, giysilerini toparladı ve bir kolunun altına aldı. Sonra çıkıp kapıyı arkasından kapadı ve koridorda yürümeye başladı. Elder’ın tabancasının kabzasını kavrayan eli terliyordu. Sedyenin yanına varınca durup, tedirgin bir şekilde arkasına baktı. Sessizlik ve boşluk sinirlerini germişti. Öksürükler kesilmişti. Elder’ı, son emrini yerine getirmeye kararlı bir şekilde peşinden gelir diye düşünmüştü. Bir an hapsedildiği odanın tanıdık duvarları arasında olmayı diledi.</p>

    <p>Homurtu daha da yükselerek yeniden başladı. Asansörün önünde bir başka koridor, dik açı oluşturarak bu koridorla birleşiyordu. Bir adam, duvara yaslanmış halde duruyordu. Stu, adamı tanımıştı, hemşirelerden biriydi. Yüzü şişmiş ve rengi kararmıştı. Göğsü hızla inip kalkıyordu. Stu, ona bakarken adam inlemeye başladı. Hemen gerisinde, cenin pozisyonunda yatan ölü bir adam vardı. Koridorun ilerisinde üç ceset daha vardı. Cesetlerden biri bir kadına aitti. Erkek hemşire –Stu isminin Vic olduğunu hatırladı– tekrar öksürmeye başladı.</p>

    <p>“Tanrım,” dedi Vic. “Tanrım, dışarıda ne işin var? Dışarıda olmaman gerek.”</p>

    <p>“Elder icabıma bakmaya geldiğinde ben, onun icabına baktım,” dedi Stu. “Hasta olduğu için şanslıydım.”</p>

    <p>“Şanslı olduğun muhakkak,” dedi Vic ve önceki kadar şiddetli olmayan bir başka öksürük krizine tutuldu. “Çok acıtıyor, ne kadar can yaktığını tahmin bile edemezsin. Ne biçim bir belaymış bu. <em>Tanrım.</em>”</p>

    <p>“Senin için yapabileceğim bir şey var mı?” diye sordu Stu ne yapacağını bilemeyerek.</p>

    <p>“Ciddiysen tabancayı kulağıma sokup, tetiği çekebilirsin. İçim resmen parçalanıyor.” Tekrar öksürmeye başladı ve çaresizce inledi.</p>

    <p>Ama Stu bu söyleneni yapamazdı. Vic’in inlemeleri artarken kendini daha fazla kontrol edemedi ve asansöre doğru hızla koşmaya başladı. Suratı, yarım tutulmuş aya benzeyen Vic’ten uzaklaştı. Sağlıklı insanlardan bir şey isteyen hasta insanlara özgü o çaresizlikle karışık buyurgan ses tonuyla ona seslenmesini bekliyordu. Ama Vic sadece inlemeye devam etti ve bu, Stu’ya daha beter göründü.</p>

    <p>Asansörün bir tuzak olabileceği ihtimali Stu’nun aklına kapısı kapanıp aşağı inmeye başlamasından sonra geldi. Tam onlardan beklenecek şeydi. Belki içeri zehirli gaz yayılırdı. Ya da bir mekanizma devreye girerek kabloların kopmasını sağlar ve asansör zemine çakılırdı. Huzursuzca kabinin ortasına doğru bir adım atarak içeri gaz salınabilecek delikler aradı. Kapalı alan korkusu plastik bir elle onu okşayarak kalbini mengene gibi sıkıştırdı ve asansör aniden telefon kulübesi, hatta bir tabut büyüklüğünde görünmeye başladı. Diri diri gömülmek isteyen var mı?</p>

    <p>DUR düğmesine basmak niyetiyle uzanmıştı ki katlar arasındaysa bunun hiçbir işe yaramayacağı geldi aklına. Tam ne yapacağına karar vermeye çalışırken asansör yavaşça durdu.</p>

    <p><em>Ya dışarıda silahlı adamlar varsa?</em></p>

    <p>Ama kapının gerisinde nöbet tutan tek kişi hemşire üniforması içinde ölü bir kadındı. BAYANLAR yazan bir kapının önünde cenin pozisyonu alarak kıvrılıp kalmıştı.</p>

    <p>Stu, kadına bakakalarak öyle uzun süre durdu ki asansörün kapıları tekrar kapanmaya başladı. Kolunu araya koyunca itaatkârca tekrar açıldılar. Dışarı çıktı. Koridor, ileride diğerleriyle birleşerek bir T harfi oluşturuyordu. Ölü hemşirenin mümkün olduğunca uzağından geçerek yürüdü.</p>

    <p>Arkasında bir gürültü olunca hızla dönerek elindeki tabancayı kaldırdı. Asansörün kapıları tekrar kapanıyordu, gürültünün kaynağı buydu. Kapıya bir süre baktıktan sonra güçlükle yutkundu ve yürümeye devam etti. Plastik el geri dönmüş, omurgasında melodiler çalıyor, ona koşmayıp yürümesinin saçmalık olduğunu, biri... bir şey... onu yakalamadan oradan bir an önce çıkmasını söylüyordu. Yarı karanlık koridorda yankılanan ayak sesleri ürkütücüydü... <em>Gelip bizimle oynayacak mısın Stu? Ne güzel.</em> Buzlu camları olan kapılar, kendi hikâyelerini anlatarak yanından hızla geçiyordu: DOKTOR SLOANE. KAYITLAR VE BELGELER. BAY BALLINGER. MİKROFİLM. KOPYALAR. BAYAN WIGGS.</p>

    <p>Koridorların birleştiği yerde bir su musluğu vardı, ama klorlu, ılık su Stu’nun midesini bulandırdı. Sol tarafta çıkış yoktu, duvardaki tabelada KÜTÜPHANE KANADI yazıyordu ve altında da turuncu bir ok vardı. Koridor o yönde kilometrelerce uzanıyor gibiydi. Elli metre kadar ötede beyaz kostümlü bir adamın cesedi, steril bir kumsala vurmuş garip bir yaratık gibi yatıyordu.</p>

    <p>Kontrolü giderek zayıflıyordu. Bina, düşündüğünden kat kat büyüktü. Aslında geldiğinde herhangi bir varsayımda bulunmasına yardım edecek kadarını görmemişti, tek gördüğü iki koridor, bir asansör ve bir odaydı. Şimdi binanın metropolde bir hastane büyüklüğünde olduğunu tahmin ediyordu. Ayak sesleri yankılanarak, ara sıra cesetlere rastlayarak binada saatlerce dolaşabilirdi. Korkunç bir hazine avının ödülleri gibi etrafa serpiştirilmişlerdi adeta. Kanser teşhisi konduğunda karısı Norma’yı Houston’da büyük bir hastaneye götürüşünü hatırladı. Hastanenin her köşesinde, bulunduğunuz yerin bir okla belirtildiği küçük haritalar vardı. Okun hemen altında şöyle yazıyordu: BURADASINIZ. Bu haritaları insanların kaybolmamaları için koymuşlardı. Stu’nun şimdi kaybolduğu gibi. <em>Kayıptı.</em> Of, bu kötüydü. Çok kötüydü.</p>

    <p>“Donakalma, başarmak üzeresin,” dedi kendi kendine ve sesi tuhaf bir şekilde yankılandı. Yüksek sesle konuşmak istememişti aslında, kendi sesini duymak durumu daha da kötüleştirmişti.</p>

    <p>Kütüphane kanadını arkasına alarak sağa döndü, başka ofislerin önünden geçti, karşısına bir başka koridor çıktı ve onda ilerlemeye başladı. Sıkça arkasına bakıyor, kendi kendine kimsenin onu takip etmediğini söylüyor, ama kendi dediğine inanamıyordu. Koridor, üzerinde RADYOLOJİ yazan kapalı bir kapıyla son buluyordu. Kapının koluna elle yazılmış bir kâğıt asılmıştı: BİR SONRAKİ EMRE KADAR KAPALIDIR RANDALL.</p>

    <p>Stu geri döndü ve köşeden başını uzatarak geldiği yöne baktı. Beyaz kostüm içindeki ceset artık epey uzakta kalmıştı, neredeyse bir noktacık kadardı, ama onu orada öyle kıpırtısız görmek içindeki kaçma isteğini daha da şiddetlendirmişti.</p>

    <p>Cesede tekrar sırtını dönerek sağ tarafa yöneldi. Yirmi metre sonra koridor yine T harfi oluşturuyordu. Stu sağa dönerek bir dizi ofisin önünden geçti. Koridor, mikrobiyoloji laboratuvarında son buldu. Genç bir adam, laboratuvardaki masalardan birinin üzerine yığılıp kalmıştı. Ağzından ve burnundan kan geliyor, koma halinde yatıyordu. Nefesi, ölü mısırlar arasında esen ekim rüzgârı gibi hışırdıyordu.</p>

    <p>Ve Stu koşmaya başladı. Bir koridordan diğerine giriyor, çıkışın olmadığına giderek daha çok ikna oluyordu. En azından bu katta yoktu. Ayak seslerinin yankıları, Elder veya Vic peşine hayalet askerler takmış gibi onu takip ediyordu. Sonra, birkaç gündür gördüğü tuhaf rüyalarla bu düşünce arasında her nasılsa bağlantı kurdu. Fikir o kadar kuvvetlendi ki yüzü olmayan, maskesinin gerisinde koyu bir karanlık olan beyaz kostümlü bir figürün peşinden geldiğini göreceğinden korktuğu için arkasına bakamaz oldu. Bilinen dünya ve zamanın ötesinden gelen korkunç bir hayalet.</p>

    <p>Solukları iyice hızlanan Stu bir köşeyi döndü ve koridorun sonuna vardığını anlayamadan üç metreyi hızla aşarak bir kapıya çarptı. Üzerinde ÇIKIŞ yazıyordu.</p>

    <p>Açılmayacağından emin bir şekilde kapının demirini itti, ama kapı kolayca açıldı. Dört basamak inerek bir başka kapının önüne geldi. Sol tarafında, koyu karanlığa inen merdivenler vardı. İkinci kapının yukarı kısmı, güvenlik teliyle desteklenmiş camdan oluşuyordu.</p>

    <p>Gerisinde sadece güzelim yaz gecesi ve hayallerini süsleyen özgürlük vardı.</p>

    <p>Stu hâlâ büyülenmiş gibi dışarı bakmaktaydı ki bir el, karanlığa inen merdivenlerden uzanıp, ayak bileğini kavradı. Stu dehşetle haykırdı. İçi buz kesilerek aşağı baktı ve karanlıktan ona bakan kanlı, sırıtan bir yüz gördü.</p>

    <p>“Aşağı gel de benimle tavuk ye güzelim,” diye fısıldadı ölmekte olan birinin sesiyle. “<em>Çooook</em> karanlık...”</p>

    <p>Stu haykırarak bileğini kurtarmaya çalıştı. Karanlıkta sırıtan yaratık bileğini bırakmıyor, konuşmaya ve sırıtmaya devam ediyordu. Ağzının kenarlarından kan ya da safra akıyordu. Stu bileğini tutan eli tekmeledikten sonra üstüne basarak ezdi. Karanlığın içinden bakan yüz kayboldu. Ardından bir dizi patırtı oldu... daha sonra çığlıklar başladı. Stu acıdan mı, yoksa öfkeden mi kaynaklandıklarını anlayamadı. Umurunda da değildi. Omzuyla dış kapıya yüklenince kapı hızla açıldı ve kanadı duvara çarptı. Stu dengesini sağlamak için kollarını sallarken kendini dışarıda buluverdi. Kollarını sallaması işe yaramadı ve beton zemine düştü.</p>

    <p>Yavaşça doğrulup oturdu. Arkasından gelen çığlıklar kesilmişti. Serin akşam esintisi yüzüne çarparak kaşındaki teri kuruttu. Çimlere ve çiçek tarhlarına büyülenmiş gibi baktı. Gece, ona hiç bu kadar tatlı görünmemişti. Hilal şeklindeki ay, gökyüzünü süslüyordu. Stu yüzünü aya doğru minnetle kaldırdı ve bahçeden Stovington kasabasına giden yola doğru yürümeye başladı. Çimlerin üzerinde çiy damlaları vardı. Rüzgârın çamlar arasında fısıldayarak estiğini duyabiliyordu.</p>

    <p>“Yaşıyorum,” dedi Stu Redman geceye. Ağlamaya başladı. “Yaşıyorum, Tanrıya şükür hayattayım. Şükürler olsun Tanrım, şükürler olsun, şükürler olsun...”</p>

    <p>Hafifçe sendeleyerek yolda yürümeye başladı.</p>
  </div>
</body>
</html>
