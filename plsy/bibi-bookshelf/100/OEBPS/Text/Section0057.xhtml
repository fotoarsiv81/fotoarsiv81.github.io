<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">41. Bölüm</h2>

    <p>Larry saat sekiz buçukta kuş sesleri ve güneşin parlaklığıyla uyandı. İkisi de onu ürkütüp huzursuz ediyordu. New York’tan ayrıldıklarından beri her sabah gün ışığı ve kuş sesleriyle uyanıyordu. Bunlara ek olarak –fazladan ikramiye de denebilirdi– bir de havanın tertemiz oluşu vardı. Rita bile fark etmişti. Eh, olabileceğin en iyisi bu, diye düşünüp duruyordu Larry. Ama giderek daha da iyi oluyordu. İnsanı, gezegene ne yaptıklarını düşünmeye sevk edecek kadar iyi oluyordu. Ve merak ediyorlardı; acaba Minnesota’nın kırsal kesiminde, Oregon’da veya Rocky Dağları’nın batı yamacında hava hep böyle tertemiz ve tatlı mıydı?</p>

    <p>Çift kişilik uyku tulumunun kendi tarafında, 2 Temmuz sabahı Passaic’te seyahat ekipmanlarına ekledikleri iki kişilik çadırın alçak tavanı altında yatan Larry’nin aklına Tattered Remnants üyelerinden biri olan Al Spellman geldi. Al, Larry’yi kendisi ve birkaç arkadaşıyla birlikte kamp yapmaya ikna etmeye çalışmıştı. Doğuya... bir geceliğine Vegas’ta konakladıktan sonra Colorado’da Loveland adında bir yere gideceklerdi. Loveland’ın dağlarında beş gün kadar kamp yapacaklardı.</p>

    <p>“Bu ‘Rocky Dağı Eğlencesi’ saçmalığını John Denver’a bırak,” demişti Larry burun kıvırarak. “Muhtemelen her tarafınız sivrisinek ısırığı içinde ve otlar arasına sıçarken zehirli sarmaşıklara kurban gitmiş halde döneceksiniz. Fikrinizi değiştirip, beş günü Vegas’ta geçirmeye karar verecek olursanız beni ara.”</p>

    <p>Ama belki böyle olacaktı. Kendi kendisiyle, kimse başının etini yemeden (Rita hariç, ama o kadarına tahammül edebilirdi herhalde), tertemiz havayı içine çekip geceleri bir sağa bir sola dönmeden kütük gibi, biri çekiçle kafasına vurmuş gibi derin derin uyuyacaktı. Ertesi gün hangi yöne gideceğinden ve ne kadar yol alacağından başka bir soru olmadan yaşamak gerçekten muhteşemdi.</p>

    <p>Bu sabah Bennington, Vermont’taydılar. 9. Otoyol üzerinden doğuya gidiyorlardı ve bu, özel bir gündü. 4 Temmuz, Bağımsızlık Günü’ydü.</p>

    <p>Uyku tulumu içinde doğrulup oturdu ve Rita’ya baktı, ama Rita hâlâ derin bir uykudaydı. Uyku tulumuna iyice gömülmüştü. Bedeninin hatları ve saçlarından başka hiçbir yeri görünmüyordu. Bu sabah onu kendi tarzında uyandırmaya karar verdi.</p>

    <p>Uyku tulumunun fermuarını açarak çırılçıplak dışarı çıktı. Teni bir an için ürperdi, ama sonra havanın doğal ılıklığını hissetti, muhtemelen şimdiden yirmi dereceyi bulmuştu. Yine çok güzel bir gün olacaktı. Çadırdan çıkarak ayağa kalktı.</p>

    <p>Çadırın hemen yanında, park halinde bir 1200-cc Harley Davidson motosiklet vardı. Siyah ve gümüş rengindeydi. Uyku tulumu ve çadır gibi onu da Passaic’ten edinmişlerdi. O zamana kadar üç araba değiştirmişlerdi. İkisi yolda kalmış araçların sıkışık trafiğinde daha fazla ilerleyemeden kalmış, üçüncü arabaysa Nutley dışında kalmış araçların etrafından dolaşmaya çalıştıkları sırada çamura saplanmıştı. Motosiklet en iyi çözümdü. Yolu tıkayan araçlar arasından rahatlıkla geçebiliyorlardı. İcap ederse kaldırımdan da ilerleyebiliyorlardı. Rita’nın pek hoşuna gitmemişti –yoldayken Larry’nin beline korkuyla sarılıyordu– ama bunun tek çözüm olduğunu o da biliyordu. İnsanoğlunun son trafik sıkışıklığı tüm zamanların en kötüsü olmuştu. Passaic’ten çıkıp taşraya girdiklerinden beri epey yol yapmışlardı. 2 Temmuz akşamı New York Eyaleti’ni tekrar geçmişler ve puslu Catskilis’in doğusunda çadırlarını Quarryville eteklerine kurmuşlardı. Ayın üçünde doğuya dönüp alacakaranlık çökerken Vermont’a geçmişlerdi. Şimdi de Bennington’daydılar.</p>

    <p>Kasabanın dışında bir tepede kamp kurmuşlardı. Larry çadırın biraz uzağında işerken New England kasabasının kartpostallara yaraşan güzelliğini doyasıya içine çekebiliyordu. Bembeyaz iki kilise vardı, çatıları masmavi gökyüzüne uzanıyordu. Gri duvarları sarmaşıklarla kaplı özel bir okul, gelmeyecek öğrencileri bekliyordu. Larry’nin görüş alanında bir fabrika, kırmızı tuğlalarla inşa edilmiş okul binaları ve pek çok ağaç da vardı. Manzarayı bozan unsurlar, fabrikanın bacalarından duman tütmemesi ve yollarda tuhaf açılarla kalmış, oyuncağa benzeyen araçlardı. Larry tanıyor olsaydı bu güneşli sessizlikte (kuşların cıvıltısı hariç) merhum Irma Fayette’in sözlerini tekrar edebilirdi: büyük bir kayıp değil.</p>

    <p>Günlerden 4 Temmuz’du ve Larry hâlâ bir Amerikalıydı.</p>

    <p>Boğazını temizledi, tükürdü, uygun notayı bulmak için hafifçe mırıldandı. Sabah esintisini çıplak göğsünde ve kaba etlerinde net bir şekilde hissederek derin bir nefes aldı ve söylemeye başladı.</p>

    <blockquote class="siir">
      <p><em>“Ah, görebiliyor musunuz, söyleyin,</em></p>

      <p><em>Şafağın ilk ışıklarında</em></p>

      <p><em>Alacakaranlığın son ışıltısını</em></p>

      <p><em>Nasıl da gururla selamladığımızı?..”</em></p>
    </blockquote>

    <p>Yüzünü Bennington’a dönerek marşı sonuna kadar söyledi. Rita’nın uyanmış, çadırın ağzından ona gülümseyerek bakıyor olacağını bildiği için en sonunda komik bir taklit yaptı.</p>

    <p>Bennington mahkeme binası olduğunu düşündüğü binaya doğru abartılı bir selam verdi ve Birleşik Devletler’de bir başka bağımsızlık yılına en iyi başlangıcın iki Amerikalının düzüşmesi olacağını düşünerek arkasına döndü.</p>

    <p>“Vatansever Larry Underwood, size günaydın...”</p>

    <p>Ama çadırın girişi hâlâ kapalıydı. İçinde yine Rita’ya karşı anlık bir soğukluk hissetti. Bu hissi kararlı bir şekilde bastırdı. Rita her an onunla aynı frekansta olmak zorunda değildi. Bu kadardı. Bunu bilip kabullendikten sonra düzgün bir ilişki yürütülebilirdi. Tüneldeki kötü deneyimden sonra Rita’ya karşı davranışlarına çok özen gösteriyordu ve başarılı olduğuna da inanıyordu.</p>

    <p>Kendisini onun yerine koyabilmek, önemli olan buydu. Yaşının çok daha büyük olduğunu ve hayatının neredeyse tamamında bütün istediklerinin ona altın tepsiyle sunulduğunu unutmaması gerekiyordu. Tepetaklak olmuş bu dünyaya adapte olmakta zorlanıyordu elbette. Mesela haplar. Rita’nın yanında bir kavanoz dolusu ilaç getirdiğini görünce pek mutlu olduğu söylenemezdi. Quaalude, Darvon ve “benim küçük dopinglerim” dediği haplarla doluydu. Küçük dopingler kırmızıydı. Bunlardan üçünü yutup üstüne bir de tekila içen, bütün gün bulutların üzerinde uçabilirdi. Larry’nin hoşuna gitmiyordu, çünkü bütün inişler çıkışlar sırtına yapışmış zalim bir maymun haline geliyordu. King Kong büyüklüğünde bir maymun. Hoşuna gitmiyordu, çünkü sonuçta bütün bunlar, suratına inen bir tokat gibiydi. Rita neden bu kadar geriliyordu? Geceleri uyumakta neden zorlanıyordu? Larry hiç güçlük çekmiyordu. Peki Rita’yla ilgilenip, onu kollamıyor muydu? Kesinlikle.</p>

    <p>Çadıra döndü, sonra bir an tereddüt etti. Belki uyandırmasa daha iyiydi. Rita çok bitkindi belki. Fakat...</p>

    <p>Çavuşa baktı, açıkçası o Rita’nın uyumasını pek istemiyordu. Milli marşı yüksek sesle söylemek onu ayaklandırmıştı. Çadırın fermuarını açarak içeri süzüldü.</p>

    <p>“Rita?”</p>

    <p>Ve taze sabah havasının ardından değişikliği anında fark etti; daha önce uyku sersemliği yüzünden anlamamıştı muhtemelen. Koku çok kuvvetli değildi, zira çadır yeterince havalanıyordu, ama hissedilmeyecek gibi de değildi; kusmuğun ekşi kokusu.</p>

    <p>“Rita?” Kıpırtısızca yattığını görünce tedirginliği arttı. Bütün vücudu uyku tulumunun içindeydi, sadece saçları görülüyordu. Emekleyerek ona yaklaştı. Şiddetlenen kusmuk kokusu midesini bulandırmıştı. “İyi misin Rita? Uyan!”</p>

    <p>Hareket yoktu.</p>

    <p>Uzanıp Rita’yı çevirince uyku tulumunun fermuarının yarıya kadar inmiş olduğunu fark etti. Rita gece olanların farkına varıp debelenmeye başlamış, çıkmaya çalışmış ama başaramamış olmalıydı. Ve Larry tüm bu süre boyunca yanında mışıl mışıl uyumaya devam etmişti. Rita’yı iyice çevirince bir elindeki ilaç şişesi yuvarlanarak uzaklaştı. Yarı kapalı göz kapaklarının gerisindeki gözleri donuklaşmıştı. Onu boğan yeşil kusmuk ağzını dolduruyordu.</p>

    <p>Larry, ona çok uzunmuş gibi gelen bir süre boyunca kadının ölü suratına baktı. Neredeyse burun buruna duruyorlardı ve çadırın içi birdenbire korkunç derecede sıcak oldu. Başı şişiyor, şişiyor gibiydi. Rita’nın ağzı o iğrenç maddeyle doluydu. Larry gözlerini oradan alamıyordu. Bir soru, kafasının içinde köpek yarışı parkurundaki metal tavşan gibi dönüp duruyordu: <em>Öldükten sonra ne kadar süre onunla birlikte uyudum?</em> İğrenç, dostum. <em>İğğ-renç.</em></p>

    <p>İçinde bulunduğu felç hali geçti ve kendini çadırın dışına attı. Çıplak toprağa ulaştığında iki dizi birden sıyrılmıştı. Kusacakmış gibi oldu ve engellemek için bütün iradesini kullandı. Hayatta en nefret ettiği şey kusmaktı. Sonra aklından bir düşünce geçti: <em>İçeri onunla düzüşmek için girmiştim!</em> Ve midesindekiler hızla yükseldi. Ağzındaki iğrenç tattan nefret ederek kustu, kustu.</p>

    <p class="paragraf">Bütün sabah onu düşündü. Aslında ölümü onu biraz –aslında epey– rahatlatmıştı. Bunu kimseye söyleyemezdi elbette. Annesi ve Wayne Stukey’in onun hakkında söylediklerini doğruluyordu.</p>

    <p>“Ben iyi biri değilim,” dedi yüksek sesle ve söyleyince kendini daha iyi hissetti. Doğruları söylemek kolaylaşmıştı ve doğruları söylemek en önemlisiydi. Kendi kendisiyle bir anlaşma yapmış. Tahtın Gerisindeki Güçler’in hüküm sürdüğü bilinçaltında bir yerlerde onu koruyup kollayacağına dair kendine söz vermişti. Belki iyi biri değildi, ama katil de değildi ve tünelde yaptığı neredeyse cinayete teşebbüstü. Bu yüzden onu koruyup kollayacak, bazen ne kadar sinirini bozsa da –Harley’e bindiklerinde Kansas City Kelepçesi gibi beline sarıldığında mesela– bağırmayacak, ilerleyişini yavaşlattığı veya aptalca şeyler söylediği için ona kızmayacaktı. İki gece önce bir bezelye konservesini üzerinde delik açmadan ateşin üzerine koymuş, Larry kutuyu bir bomba gibi patlayıp ellerinin yanması pahasına, belki de ikisini de kör etmesinden üç saniye önce alevlerin arasından çekip çıkarmıştı. Peki bu yüzden onu azarlamış mıydı? Hayır. Bir şakayla geçiştirmişti. Haplar konusunda da aynı durum geçerliydi. Onlarla ne yaptığı Rita’nın bileceği işti.</p>

    <p><em>Belki bu konuyu onunla konuşmalıydın. Belki istediği buydu.</em></p>

    <p>“Kahrolası bir psikoterapi seansında değildik,” dedi yüksek sesle. Hayatta kalma mücadelesi veriyorlardı. Ama Rita bunun için yeterli güce sahip değildi. Belki Rita da bunun farkındaydı. Central Park’ta elinde patlayabilecek ucuz görünümlü bir 32’lik ile bir tespihağacına dikkatsizce ateş ettiği günden beri biliyordu belki. Ya da...</p>

    <p>“Belki melki!” dedi Larry öfkeyle. Matarayı başına dikti, ama içi boştu ve ağzında hâlâ o ekşi tat vardı. Belki ülkenin her yerinde Rita gibi insanlar vardı. Grip geride sadece hayatta kalabilmeyi bilenleri bırakacak diye bir kural yoklu, neden olacaktı? Belki şu an ülkenin bir noktasında fiziksel olarak sapasağlam, gribe bağışıklığı olan ancak bademcik iltihabından ölen genç bir adam vardı. Henny Youngman’in diyebileceği gibi, “Hey millet, milyonlarcası var.”</p>

    <p>Larry otoyolun hemen kıyısında, manzaralı bir park alanında oturuyordu. Sabahın altın buğusunda New York’a doğru uzanan Vermont’un görüntüsü nefes kesecek kadar güzeldi. Bir tabela, buranın yirmi kilometre noktası olduğunu belirtiyordu. Aslında Larry yirmi kilometreden çok daha fazlasını görebiliyordu. Açık ve berrak bir günde görüş alanı sonsuzluğa dek uzanabilirdi. Park alanının uzak kenarında diz hizasına dek yükselen taş bir duvar vardı. Hemen önünde birkaç kırık Budweiser şişesi duruyordu. Bir de kullanılmış prezervatif. Herhalde liseli gençler alacakaranlıkta buraya gelip gecenin şehrin üzerine çöküşünü izliyordu. Önce manzaraya karşı kafayı çekiyorlar, ardından sevişiyorlardı.</p>

    <p>Peki niye kendini bu kadar kötü hissediyordu? Gerçeği söylüyordu, değil mi? Evet. Ve en kötü gerçek, içinin rahatlaması değil miydi? Boynundaki ipin ucundaki taş gitmişti ne de olsa.</p>

    <p><em>Hayır. En kötüsü yalnız kalmak. Tek başına olmak.</em></p>

    <p>Klişeydi belki ama doğruydu. Bu manzaranın tadını onunla birlikte çıkaracak birine ihtiyacı vardı. Dönüp de, “Açık ve berrak bir günde görüş alanı sonsuza dek uzanır,” diyebileceği biri. Ve sahip olduğu tek yoldaş üç kilometre geride, bir çadırın içinde, ağzı yeşil kusmukla dolu yatmaktaydı. Vücudu katılaşıyordu. Sinekleri üzerine çekiyordu.</p>

    <p>Larry başını dizlerine dayadı ve gözlerini kapadı. Kendi kendine ağlamayacağını söyledi. Ağlamaktan, neredeyse kusmaktan olduğu kadar nefret ederdi.</p>

    <p class="paragraf">Korkağın tekiydi. Onu gömememişti. Olabilecek en kötü düşünceler beynine üşüşmüştü... böcekler, kurtçuklar, kokusunu alıp onu kemirmeye gelecek dağsıçanları, bir insanın diğerini bir şekerleme kâğıdı veya boş bir kola kutusu gibi ardında bırakarak uzaklaşması. Ama onu gömmenin belirsiz de olsa yasadışı bir tarafı vardı ve doğruyu söylemek gerekirse (hep bunu yapmıyor muydu zaten?) bu çok ucuz bir mazeretti. Bennington’a gidip Çok Popüler hırdavatçıya girebilir. Çok Popüler kürekle Çok Popüler kazmayı alabilir, hatta çok huzurlu ve güzel olan park alanına gelip Çok Popüler Yirmi Kilometre tabelasının yanına Çok Popüler bir mezar kazabilirdi. Ancak o çadıra tekrar girmek (şimdi Central Park’taki istasyonun Çok Popüler korkunç tatlının sonsuza dek oturacağı tuvaletindeki kokuya benzer bir koku içini sarmış olmalıydı), uyku tulumunun fermuarını tamamen indirmek, katılaşmış cesedi koltuk altlarından tutarak çıkarmak, kazdığı çukura koyup üzerini toprakla örtmek, toprağın varisli beyaz bacaklarına ve saçlarına düşüşünü izlemek...</p>

    <p>Evet, dostum. En iyisi ben bunları pas geçeyim. Korkaksam korkağım. Ne olmuş yani?</p>

    <p>Çadırın olduğu yere döndü. Uzun bir sopa buldu. Ciğerlerine derin bir nefes çekti, tuttu ve giysilerini sopa yardımıyla dışarı çekti. Kucağına alıp biraz uzaklaştı ve giyindi. Tekrar derin bir nefes alıp tuttu ve sopayla bu kez çizmelerini aldı. Devrik bir ağaç gövdesine oturup çizmelerini giydi.</p>

    <p>Koku, kıyafetlerine sinmişti.</p>

    <p>“Kahretsin,” diye fısıldadı.</p>

    <p>Yarısı uyku tulumunun içinde yarısı dışarıda olan bedenini, hâlâ orada olmayan ilaç şişesini kavrıyormuş gibi görünen katılaşmış elini görebiliyordu. Yarı kapalı gözleri ona suçlarcasına bakıyor gibiydi. Larry’nin aklına tekrar tünel ve yürüyen ölülerin hayali geldi. Sopayla çadırın önünü çabucak kapadı.</p>

    <p>Ama üzerindeki kokusunu hâlâ alabiliyordu.</p>

    <p>Bu yüzden ilk durağı yine Bennington oldu ve mağazaya girerek erkek reyonundan aldığı kıyafetleri üzerindekilerle değiştirdi. Ayrıca yedek giysiler, çoraplar ve iç çamaşırlar da aldı. Bir çift yeni çizme bile buldu. Üç cepheli aynadan, arkasındaki bomboş mağazayı ve kaldırıma bıraktığı Harley’i görebiliyordu.</p>

    <p>“İyi oldu,” diye mırıldandı. “Kaliteli malzeme.” Ancak giyim zevkini takdir edebilecek kimse yoktu.</p>

    <p>Mağazadan ayrılıp Harley’i çalıştırdı. Aslında hırdavatçıya uğrayıp yeni bir çadır ve uyku tulumu alsa iyi olurdu, ama o an tek istediği, Bennington’dan uzaklaşmaktı. Daha sonra bir başka kasabada durabilirdi.</p>

    <p>Harley ile kasabadan çıkarken ilerlediği hafif yokuşun ötesine baktı. Yirmi kilometre tabelasını görebiliyor, ama çadırı kurdukları yeri göremiyordu. En iyisi buydu belki de. Böyle...</p>

    <p>Bakışlarını tekrar yola çevirince gözleri korkuyla açıldı. Arkasına at römorku takılı bir International-Harvester, bir arabaya çarpmamak için ani manevra yapmış ve römork devrilmişti. Nereye gittiğine bakmadığı için Harley ile doğruca römorka ilerlemekteydi.</p>

    <p>Sertçe sağa kırdı, yeni çizmesinin topuğu yere sürttü. Neredeyse kurtarıyordu, ama motosikletin sol ayak dayanağı römorkun arka tamponuna takılınca Larry üzerinden fırlayıverdi ve yolun kenarına sertçe düştü. Harley bir süre sonra hareketsiz kaldı.</p>

    <p>“İyi misin?” diye sordu yüksek sesle. Tanrıya şükür ki sadece otuz kilometre civarında bir hızla ilerliyordu. Neyse ki Rita yanında yoktu, olsaydı kaza onu çılgına çevirebilirdi. Elbette Rita yanında olsaydı Larry oraya bakmak yerine dikkatle yolda ilerliyor olurdu.</p>

    <p>“İyiyim,” diye cevapladı kendi sorusunu, ama hâlâ emin değildi. Doğrulup oturdu. Sessizlik, bazen yaptığı gibi üzerine çöküverdi... O kadar sessizdi ki insanın aklını kaçırması işten değildi. Rita’nın zırlaması bile şu an ona iyi gelebilirdi. Her şey bir anda netleşti ve Larry bayılacağını zannederek dehşete kapıldı. <em>Yaralandım, birazdan anlayacağım, şok geçince fark edeceğim, o zaman hissedeceğim, bir yerim kesildi veya bir şey oldu, peki kanamayı kim durduracak?</em></p>

    <p>Ama o anlık bayılma hissi geçince kendini şöyle bir yokladı ve ciddi bir şeyi olmadığını gördü. Ellerinde sıyrıklar vardı. Yeni pantolonunun dizi parçalanmış ve dizinin derisi de sıyrılmıştı. Ufak tefek yaralar dışında gayet iyiydi, sorun yoktu.</p>

    <p>Asıl sorun başkaydı ve o da bunun farkındaydı. Düştüğünde başını vurup kafatasını çatlatabilir ve ölene dek güneş altında yatabilirdi. Ya da malum merhum arkadaşı gibi kendi kusmuğunda boğulabilirdi.</p>

    <p>Sarsakça Harley’e doğru yürüdü ve yerden kaldırdı. Herhangi bir hasar görünmüyordu, ama değişmiş gibiydi. Daha önce sadece bir ulaşım aracıydı. Hem onu istediği yere götürmek hem de kendisini James Dean veya <em>Hell’s Angels on Wheels</em>’teki Jack Nicholson gibi hissetmesine sebep olmak gibi amaçlara hizmet eden şık bir araçtı. Ama şimdi parlak metal aksamı ona, onu iki tekerlekli canavara binecek kadar erkek olup olmadığını sorarak çağıran bir gösteri çığırtkanı gibi sırıtıyordu adeta.</p>

    <p>Motosiklet üçüncü denemede çalıştı ve Larry neredeyse yürüyüş hızında ilerleyerek Bennington’dan çıktı. Kollarının soğuk terle nemlendiğini hissetti. Daha önce bir başka insan görmek için hiç bu kadar şiddetli bir istek duymamıştı.</p>

    <p>Ama o gün görmedi.</p>

    <p class="paragraf">Öğleden sonra kendini zorlayarak süratini biraz artırdı, ama hız göstergesinin ibresi otuz kilometreyi hiç geçmedi. Yol açık ve boş olduğunda, önünü net bir şekilde görebildiğinde bile hızlanmadı. Wilmington’un dışında, spor malzemeleri ve bisikletler satan bir mağaza vardı. Larry, orada durarak bir uyku tulumu, kalın eldivenler ve bir kask aldı. Kaska rağmen en fazla kırk kilometre hızla ilerlemeyi sürdürdü. İlerisini göremediği kör virajlarda neredeyse yürüyecek kadar yavaşlıyordu. Gözünün önüne sürekli yol kenarında kanlar içinde tek başına yatar hali geliyordu.</p>

    <p>Harley’in hararet ışığı saat beşte, Brattleboro’ya yaklaşırken yandı. Larry motosikleti birbirine karışan rahatlama ve tiksinti histeriyle kenara çekip durdurdu.</p>

    <p>“İnip itseydin bari,” dedi. “Alet seksen kilometre hızla ilerleyecek şekilde tasarlanmış, salak herif!”</p>

    <p>Motosikleti olduğu yerde bırakıp, yürüyerek kasabaya gitti. Geri dönüp alır mıydı bilmiyordu.</p>

    <p>O gece Brattieboro Belediyesi’nin önünde, bandoya ayrılan korunaklı bölümde uyudu. Hava kararır kararmaz yattı ve hemen uykuya daldı. Bir süre sonra bir ses duyup irkilerek uyandı. Saatine baktı. İnce radyum kollar on biri yirmi geçtiğini gösteriyordu. Vücut ısısıyla ılıklaşan küçük çadırı özleyerek geniş bölmede tek dirseği üzerinde doğruldu ve gözlerini karanlığa dikti. Çadır ne güzel bir sığınaktı!</p>

    <p>Bir ses olduysa bile artık yoktu; ağustosböcekleri bile susmuştu. Bu doğru muydu? Olabilir miydi?</p>

    <p>“Orada biri mi var?” diye seslendi ve kendi sesi onu ürküttü. El yordamıyla tüfeğini aradı ve panik dolu bir an bulamadı. Bulduğu andaysa atılan can simidine yapışan, boğulmakta olan bir adam gibi tetiği çekiverdi. Emniyeti kapalı olmasa ateşleyecekti. Muhtemelen kendini vuracaktı.</p>

    <p>Sessizliğin içinde bir şey vardı, bundan emindi. Belki biri, belki de iri ve tehlikeli bir hayvandı. Bir insan da tehlike arz edebilirdi elbette. Canavar-tellalını defalarca bıçaklayan kişi veya yanındaki kadından istifade edebilmek için ona bir milyon dolar öneren John Bearsford Tipton gibi.</p>

    <p>“Kimsiniz?”</p>

    <p>Sırt çantasında bir el feneri vardı, ama onu arayabilmek için tüfeği bırakması gerekiyor ve bunu göze alamıyordu. Hem görmeyi gerçekten istiyor muydu bakalım?</p>

    <p>Böylece bir hareket veya onu uyandıran sesin (bir ses miydi <em>gerçekten?</em> yoksa rüya mı görmüştü?) tekrarlanmasını bekleyerek oturdu. Bir süre sonra başı önüne düştü ve uyuklamaya başladı.</p>

    <p>Aniden olduğu yerde dikleşti. Gözleri iri iri açılmış, etleri kemiklerine doğru çekilmişti. <em>Şimdi</em> bir ses olmuştu ve gökyüzünde bulutlar olmasaydı neredeyse dolunay olan ayın ışığı ona...</p>

    <p>Ama görmek istemiyordu. Hayır, kesinlikle istemiyordu. Yine de dimdik oturdu, başını hafifçe yana eğdi ve Brattleboro, Vermont’un anacaddesinin kaldırımı üzerinde batıya doğru ilerleyerek uzaklaşan çizmelerin tozlu topuklarının kaldırıma çarparken çıkardığı sesler yok olana dek dinledi.</p>

    <p>Larry içinde uyku tulumunu bileklerine düşürerek aniden ayağa kalkmak ve seslenmek için çılgınca bir istek duydu: <em>Her kimsen geri gel! Umurumda değil! Geri gel!</em> Ama Meçhul Kişi’ye böyle açık çek sunmayı gerçekten istiyor muydu? Bando bölmesi, sesini yükseltecek, seslenişini –yakarışını– duyuracaktı. Peki o çizme sesleri gerçekten döner ve ağustosböceklerinin bile ötmediği karanlıkla giderek yükselerek yaklaşırsa ne olacaktı?</p>

    <p>Kalkmak yerine uzandı ve tüfeği sıkıca kavrayarak cenin pozisyonunda yattı. <em>Bu gece tekrar uyuyamayacağım,</em> diye düşündü, ama üç dakika sonra uyumuştu bile. Ertesi sabah, gece yaşadıklarının bir rüyadan ibaret olduğuna inanarak uyandı.</p>
  </div>
</body>
</html>
