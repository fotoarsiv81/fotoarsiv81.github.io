<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">9. Bölüm</h2>

    <p>Alacakaranlıktan kısa bir süre sonra üzerine çullandılar. Bir buçuk kilometre gerideki kasabanın içinden geçerken herkesin anacadde dediği 27. Karayolu’nun üzerinde yürüyordu. Birkaç kilometre sonra batıya dönüp kuzeye yapacağı uzun yolculuğun başlangıcı olan gişelere giden 63. Karayolu’na çıkmayı planlıyordu. İçtiği iki bira hislerini birazcık olsun köreltmiş olsa da yanlış bir şey olduğunu hissedebiliyordu. Barın diğer ucunda oturmakta olan iri yarı dört veya beş kasabalıyı hatırlar gibi olmuştu ki gizlendikleri yerden çıkıp üzerine atıldılar.</p>

    <p>Nick elinden geldiğince onlara karşı koydu. Birine yumruk attı, çıkan sese bakılırsa bir diğerinin de burnunu kırdı. Bir iki umut dolu dakika boyunca kazanma ihtimalinin bulunduğuna inandı. Hiç ses çıkarmaksızın kavga etmesi onları biraz tedirgin etmiş gibiydi. Çok sert sayılmazlardı, belli ki bu işi daha önce zorlanmadan yapmışlardı ve sırt çantalı, sıska sayılabilecek bir adamdan böylesine bir direniş beklemedikleri açıktı.</p>

    <p>Sonra biri yumruğunu tam çenesinin üstüne indirdi, taktığı mezuniyet yüzüğüyle alt dudağını yardı ve Nick’in ağzı kanla doldu. Geriye doğru sendeleyince biri kollarını sıkıca tuttu. Deli gibi çırpınarak tek kolunu kurtarmıştı ki şiddetli bir yumruk suratında patladı. Sağ gözü şişip kapanmadan önce yıldızların ışığında hafifçe parlayan mezuniyet yüzüğünü tekrar görebildi. Gözlerinin önünde yıldızlar uçuştu ve bilincini kaybedip karanlığa gömüleceğini anladı.</p>

    <p>Dehşete düşerek daha fazla çırpındı. Yüzüklü adam yine önündeydi ve tekrar bir yerinin kesilmesinden korkan Nick, adamın karnına bir tekme attı. Mezuniyet Yüzüğü’nün ciğerleri boşaldı ve larenjit olmuş bir terrier gibi havlarcasına soluk almaya çalışarak iki büklüm oldu.</p>

    <p>Diğerleri iyice yaklaştı. Nick artık sadece siluetlerini seçebiliyordu. Gri gömlekli iri yarı adamlar –kendilerine sevgili çocuklar diyorlardı– gömleklerinin kollarını, güneş yanığı, çilli, kaslı pazılarını ortaya çıkaracak şekilde sıvamışlardı. Ayaklarında kalın tabanlı iş ayakkabıları vardı. Yağlı saçları, alınlarına düşüyordu. Günün solan son ışıklarında tüm bunlar, meşum bir rüyaya benziyordu. Açık olan gözü kanla doldu. Sırt çantası sökülürcesine çekilip alındı. Darbeler yağmur gibi yağdı ve ipi sertçe çekilen, kemiksiz bir kukla gibi yerde sallanmaya başladı. Bilinci onu inatla terk etmiyordu. Duyulan tek ses, yumruklarını ardı ardına indiren adamların sıklaşmış nefesleri ve yakınlardaki çamların arasında öten çobanaldatanın cıvıltısıydı.</p>

    <p>Mezuniyet Yüzüğü sendeleyerek doğruldu. “Tutun onu. Saçlarından yakalayın.”</p>

    <p>Eller, kollarını sıkıca tuttu. Bir başkası, kıvırcık saçlarını her iki eliyle kavradı.</p>

    <p>“Neden bağırmıyor?” diye sordu biri tedirgince. “Neden bağırmıyor Ray?”</p>

    <p>“Sana isim kullanmamanı söylemiştim,” dedi Mezuniyet Yüzüğü. “Neden bağırmadığı umurumda değil. Ağzını burnunu kıracağım. Orospu çocuğu bana tekme attı. Pis dövüşen piçin teki.”</p>

    <p>Ray yumruğunu indirdi. Nick başını hızla çekince yüzük yanağını sıyırdı.</p>

    <p>“Size tutun demiştim,” dedi Ray. “Nesiniz siz? İşe yaramaz bok herifler.”</p>

    <p>Yumruğunu tekrar indirdi ve Nick’in burnu, ezilmiş, sular fışkırtan bir domatese döndü. Nefes almakta zorlanıyordu. Bilinci pamuk ipliğiyle tutturulmuştu. Ağzı açıldı ve akşam havası ciğerlerine doldu. Çobanaldatanın tatlı sesi tekrar duyuldu, Nick daha önceki ötüşü gibi bunu da duymadı.</p>

    <p>“Sakın bırakmayın,” dedi Ray. “Sıkı tutun, salaklar.”</p>

    <p>Yumruk tekrar indi. Yüzüğün sertçe çarptığı iki ön dişi kırıldı. Acısı dayanılacak gibi değildi, ama çığlık atamıyordu. Dizlerinin bağı çözüldü ve onu tutan ellerin arasından çuval gibi sarktı.</p>

    <p>“Yeter bu kadar Ray! Onu öldürmek mi istiyorsun?”</p>

    <p>“Tutun pisliği. Bana tekme attı. Suratını dağıtacağım.”</p>

    <p>O sırada çalılarla, yaşlı ve iri çam ağaçları arasında ilerleyen yolun ötesinde ışıklar belirdi.</p>

    <p>“Tanrım!”</p>

    <p>“Atın onu! Bırakın!”</p>

    <p>Bu Ray’in sesiydi, ama Ray artık karşısında değildi. Nick içinden belli belirsiz bir minnet duydu, ama bilincinden geri kalan kırıntılar, ağzındaki acıyla yok olmuştu. Dilinin üzerinde dişlerinin parçalarını hissedebiliyordu.</p>

    <p>Eller onu yolun ortasına kabaca itti. Yaklaşan farlar, sahnedeki aktöre yönelmiş spotlar gibi üzerine vuruyordu. Acı bir fren sesi duyuldu. Nick kollarından destek alarak kalkmaya çalıştı, ama bacakları ona itaat etmiyordu, ölü gibilerdi. Fren ve lastik çığlıkları geceyi doldururken yola yüzüstü kapaklanıp hissizce ezilmeyi bekledi. Hiç olmazsa ağzındaki acı sona erecekti.</p>

    <p>Sonra çakıltaşlarının yüzüne çarptığını hissetti ve bir araba lastiği, yüzüne otuz santim kala hareketsiz durdu. Küçük, beyaz bir taş parçasının parmak eklemleri arasında tutulan metal para gibi yivler arasına sıkışmış olduğunu gördü.</p>

    <p><em>Kuvars parçası,</em> diye düşündü sersemce ve bayıldı.</p>

    <p class="paragraf">Nick kendine geldiğinde bir yatakta yatıyordu. Yatak çok sertti, ama Nick son üç yılda daha sertlerinde de yatmıştı. Büyük bir çaba harcayarak gözlerini açtı. Sanki göz kapakları tutkalla yapıştırılmıştı. Sert yumruğu yiyen sağ gözü, sadece yarıya kadar açılabiliyordu. Çatlak, beton tavana bakıyordu. Yalıtım amacıyla sarılmış borular, tavanın hemen altında zikzaklar çizerek uzanıyordu. İri bir böcek, borulardan birinin üstünde telaşla ilerliyordu. Bir zincir, görüş alanını ikiye bölüyordu. Başını hafifçe kaldırınca dayanılmaz bir acı dalgası bedenini sardı. Yatağın ayakucunda bir başka zincir, duvardaki demire bağlanıyordu.</p>

    <p>Başını sola çevirdi (bir başka acı dalgası... bu kez şiddeti nispeten azalmıştı) ve beton bir duvar gördü. Çatlaklar boylu boyunca ilerliyordu. Üzerinde pek çok yazı vardı. Yazıların bazıları yeni, bazıları eski, çoğu okunaksızdı. BURADA BÖCEKLER VAR. LOUIS DRAGONSKY, 1987. GÖTÜMDE SEVERİM. EĞLENCELİ OLABİLİR. GEORGE RAMPLING ABAZANDIR. SENİ HÂLÂ SEVİYORUM SUZANNE. BURASI İĞRENÇ BİR YER JERRY. CLYDE D. FRED 1981. İri, sallanan penisler, dev gibi göğüsler, kabaca çizilmiş vajina resimleri vardı. Nick tüm bunları görünce nerede olduğunu anladı. Bir hapishanedeydi.</p>

    <p>Dikkatle dirsekleri üzerinde doğruldu, ayaklarını (kâğıt terlikleri vardı) yere indirdi ve oturma pozisyonuna geçti. Korkunç acı başına yine vurdu ve beli endişe verici bir şekilde çatırdadı. Midesi bir anda altüst oldu ve neredeyse bayıltacak kadar şiddetli, insanda sona ermesi için Tanrı’ya yakarma isteği uyandıran, dehşet verici bir bulantı hissi benliğini sardı.</p>

    <p>Haykırmak yerine –bunu yapamazdı– ellerini yanaklarına, dirseklerini de dizlerine koyup, öne eğilerek geçmesini bekledi. Bir süre sonra bulantı gerçekten de geçti. Yanağına yapıştırılmış yara bandını hissetti ve yüzünün o kısmını hafifçe oynatınca birkaç dikiş atılmış olduğunu anladı.</p>

    <p>Etrafına bakınınca dik duran bir Saltine kutusu şeklinde küçük bir hücrede olduğunu gördü. Yatağın ötesinde parmaklıklı bir kapı vardı. Diğer uçtaysa kapaksız, oturma kısmı bulunmayan bir klozet olduğunu gördü. Arkasında, yukarıda, kaskatı olmuş boynunu çok yavaş ve dikkatlice çevirerek görebildiği minik bir parmaklıklı pencere vardı.</p>

    <p>Yatağın kenarında artık bayılmayacağına kanaat getirene kadar oturduktan sonra şekilsiz, gri pijamasını dizlerine kadar indirerek klozetin üzerine oturdu ve uzun bir süre işedi. İşini bitirince yaşlı bir adam gibi yatağın kenarına tutunarak kalktı. Kan görüp görmeyeceğini merak ederek beklentiyle klozete baktı, ama idrarı berraktı. Sifonu çekti.</p>

    <p>Parmaklıklı kapıya dikkatle yürüdü ve kısa koridora baktı. Solunda, sarhoşların konduğu koğuş vardı. Yaşlı bir adam, beş yataktan birinde yatıyor, bir eli aşağı sarkıyordu. Koridor, sağ taraftaki açık kapıya kadar uzanıyordu. Koridorun ortasında, bilardo salonlarındakilere benzer, yeşil gölgelikli bir lamba vardı.</p>

    <p>Bir gölge kalktı, açık kapı önünde dans etti ve ardından haki üniforma içinde bir adam koridora girdi. Belinde bir Sam Browne kemeri ve büyük bir tabanca vardı. Başparmaklarını ceplerine takarak Nick’e neredeyse bir dakika boyunca konuşmadan baktı. Sonra, “Küçük bir çocukken tepelerde bir dağ aslanı vurup sert toprak üzerinde otuz kilometre boyunca sürükleyerek kasabaya getirmiştik,” dedi. “Eve geldiğimizde zavallı yaratıktan geriye kalanlar hayatımda gördüğüm en yürek burkan görüntüydü. Sen ikincisisin evlat.”</p>

    <p>Nick bunun kasaba dışından olanlar veya ara sıra parmaklıklı Saltine kutularına düşen talihsizler için saklanan, özenle hazırlanmış ve dikkatle şekillendirilmiş bir konuşma olduğunu düşündü.</p>

    <p>“Bir ismin var mı evlat?”</p>

    <p>Nick parmağıyla şişmiş ve parçalanmış dudaklarını göstererek başını iki yana salladı. Eliyle ağzını kapattı ve ardından havayı çaprazlamasına bölen bir hareket yaparak başını tekrar iki yana salladı.</p>

    <p>“Ne? Konuşamıyor musun? Nedir bu saçmalık?” Kelimeler düşmanca değildi, ama Nick ses tonunu ve vurguları takip edemiyordu. Havadan görünmez bir kalem alıp yazar gibi yaptı.</p>

    <p>“Kalem mi istiyorsun?”</p>

    <p>Nick başını salladı.</p>

    <p>“Dilsizsen yanında neden o kartlardan taşımıyorsun?”</p>

    <p>Nick omuz silkti. Boş ceplerini gösterdi. Ellerini yumruk haline getirip havaya savurdu ve mide bulantısıyla baş ağrısı şiddetle geri döndü. Şakaklarını hafifçe yumrukladı, gözlerini devirdi ve parmaklıklara yığıldı. Sonra tekrar boş ceplerini gösterdi.</p>

    <p>“Soyulmuşsun.”</p>

    <p>Nick başını salladı.</p>

    <p>Haki üniformalı adam dönüp ofisine gitti. Bir dakika sonra ucu küt bir kurşunkalem ve bir bloknotla geri döndü. Getirdiklerini parmaklıklar arasından Nick’e uzattı. Her sayfanın tepesinde NOT ve <em>Şerif John Baker’ın Masasından</em> yazıyordu.</p>

    <p>Nick bloknotu çevirip kalemle üstündeki ismi gösterdi ve kaşlarını sorarcasına kaldırarak baktı.</p>

    <p>“Evet, o benim. Sen kimsin?”</p>

    <p>“Nick Andros,” yazıp gösterdi Nick. Ardından elini parmaklıklar arasından ona uzattı.</p>

    <p>Baker başını iki yana salladı. “Seninle tokalaşmayacağım. Aynı zamanda sağırsın, değil mi?”</p>

    <p>Nick başını salladı.</p>

    <p>“Bu gece başına neler geldi? Doktor Soames ve karısı, seni neredeyse eziyormuş evlat.”</p>

    <p>“Dövüldüm ve soyuldum. Anacaddedeki Zack’in Yeri’nden iki kilometre kadar ileride.”</p>

    <p>“Orası senin gibilere göre bir yer değil evlat. İçki içebilecek yaşta olmadığın kesin.”</p>

    <p>Nick başını öfkeyle iki yana salladı. “Yirmi iki yaşındayım,” diye yazdı. “Dayak yiyip soyulmadan bir iki bira içebilirim, değil mi?”</p>

    <p>Baker bunları yüzünde acı bir tebessümle okudu. “Anlaşılan Shoyo’da yapamıyormuşsun. Burada ne arıyorsun evlat?”</p>

    <p>Nick bloknotun ilk sayfasını koparıp, tortop ettikten sonra yere attı. Cevabını yazamadan bir kol parmaklıklar arasından uzanıverdi ve çelik gibi bir el, dirseğine yapıştı. Nick başını hızla kaldırdı.</p>

    <p>“Bu hücreleri karım temizliyor,” dedi Baker. “Ve seninkini kirletmen için bir sebep göremiyorum. Git onu tuvalete at.”</p>

    <p>Nick eğildi ve belindeki ağrı üzerine yüzünü buruşturarak kâğıdı yerden aldı. Klozete yürüyüp, kâğıdı oraya attıktan sonra kaşlarını kaldırarak onay istercesine Baker’a baktı. Baker başını salladı.</p>

    <p>Nick geri döndü. Bu kez daha uzun yazdı, kalem, kâğıdın üzerinde adeta dans ediyordu. Baker sağır dilsiz bir çocuğa okuma yazma öğretmenin hiç kolay bir iş olmayacağını ve öğrenebildiğine göre Nick Andros adındaki bu gencin azımsanmayacak bir zekâya sahip olması gerektiğini düşündü. Burada, Shoyo, Arkansas’ta okuma yazmayı hâlâ tam sökememiş insanlar vardı ve bunların pek çoğu da Zack’in Yeri’ne takılırdı. Ama kasabaya yeni gelmiş bir delikanlının bunu bilmesi beklenemezdi elbette.</p>

    <p>Nick bloknotu parmaklıklar arasından uzattı.</p>

    <p>“Seyahat ediyorum, ama başıboş bir serseri değilim. Bugün buranın dokuz kilometre batısında Rich Ellerton adında bir adam için altı saat boyunca çalıştım. Ahırını temizledim ve çatı boşluğuna saman taşıdım. Geçen hafta Watts, Oklahoma’da çit çektim. Beni döven adam haftalık ücretimi çaldı.”</p>

    <p>“İşini gördüğün adamın Rich Ellerton olduğundan emin misin? Biliyorsun, kontrol edebilirim.” Baker, Nick’in açıklamasının bulunduğu sayfayı yırtıp katlayarak göğüs cebine koydu.</p>

    <p>Nick başını salladı.</p>

    <p>“Köpeğini gördün mü?”</p>

    <p>Nick başını salladı.</p>

    <p>“Cinsi neydi?”</p>

    <p>Nick elini uzatıp, bloknotu istedi. “İri bir doberman,” diye yazdı. “Ama iyi. Saldırgan değil.”</p>

    <p>Baker başını salladı, arkasına döndü ve ofisine gitti. Nick endişeyle bakarak bekledi. Baker bir dakika sonra elinde bir anahtar desteğiyle gelip kilidi açtı ve kapıyı yana çekti.</p>

    <p>“Ofise gel,” dedi. “Kahvaltı ister misin?”</p>

    <p>Nick başını iki yana salladıktan sonra bardağa döküp, içme hareketleri yaptı.</p>

    <p>“Kahve mi? Oldu bil. Süt ve şeker ister misin?”</p>

    <p>Nick başını iki yana salladı.</p>

    <p>“Erkek gibi içiyorsun demek, öyle mi?” Baker güldü. “Gel bakalım.”</p>

    <p>Baker koridora çıkıp, yürümeye başladı. Konuşuyordu, ama sırtı ona dönük olduğu ve dudaklarını göremediği için Nick ne dediğini bilmiyordu. “Yanımda birinin olmasına hayır demem doğrusu. Bende uykusuzluk hastalığı var. Öyle bir hale geldi ki artık geceleri üç dört saatten fazla uyuyamıyorum. Karım Pine Bluff’taki pahalı doktorlardan birine gitmemi istiyor. Devam ederse giderim belki. Halime baksana, saat sabahın beşinde, daha gün bile ağarmamışken ayaktayım ve yol üstündeki kamyoncuların takıldığı lokantadan alınmış yumurtalarla kızartmaları yiyorum.”</p>

    <p>Son cümlede arkasına dönünce Nick, “...yumurtalarla kızartmaları yiyorum,” kısmını yakaladı ve anlamayarak kaşlarını kaldırdı.</p>

    <p>“Boş ver,” dedi Baker. “Senin gibi bir çocuğa göre şeyler değil zaten.”</p>

    <p>Ofise girdiler ve Baker kocaman bir termostan ona kahve koydu. Şerifin yarısı yenmiş kahvaltısı masanın üzerinde duruyordu. Baker oturup, tabağı kendine çekti. Nick kahvesinden bir yudum aldı. Ağzını yakmıştı ama güzeldi.</p>

    <p>Baker’ın omzuna dokundu, adam başını kaldırıp bakınca kahveyi gösterdi, ardından elini karnına koyup gülümseyerek göz kırptı.</p>

    <p>Baker gülümsedi. “Kahveyi beğeneceksin elbette. Ne de olsa karım Jane yaptı.” İyice pişmiş yumurtadan bir lokma aldı, çiğnedi ve çatalını Nick’e doğru uzattı. “Oldukça iyisin. Tıpkı şu pantomimciler gibi. Bahse girerim derdini anlatmakta fazla zorlanmıyorsundur, ha?”</p>

    <p>Nick elini havada bir o yana bir bu yana çevirdi. <em>Comme si comme ça.</em><a href="../Text/Section0108.xhtml#Footnote0007" id="Backlink0007"><sup>[7]</sup></a></p>

    <p>“Seni burada tutmayacağım,” dedi Baker bir lokma ekmeği yağa bandırarak. “Ama bak ne diyeceğim. Buralarda biraz takılırsan belki sana bunu yapan herifleri yakalayabiliriz. Ne dersin?”</p>

    <p>Nick başını salladı ve, “Sizce haftalığımı geri alabilir miyim?” diye yazdı.</p>

    <p>“İmkânı yok,” dedi Baker hemen. “Ben sadece taşralı bir şerifim evlat, elimden fazlası gelmez.”</p>

    <p>Nick başını sallayıp omuz silkti. Ellerini birleştirerek uçan kuş hareketi yaptı.</p>

    <p>“Evet, aynen öyle. Kaç kişilerdi?”</p>

    <p>Nick dört parmağını kaldırdı, omuz silkti, ardından beş parmağını kaldırdı.</p>

    <p>“İçlerinden herhangi birini teşhis edebilir misin?”</p>

    <p>Nick tek parmağını kaldırıp, yazmaya başladı: “İri ve sarışın. Sizin boyunuzda, belki biraz daha kilolu. Gri gömlek ve pantolon. Parmağında büyük bir yüzük vardı. Sağ elinin yüzükparmağında. Mor taşlı. Dudağımı yaran o.”</p>

    <p>Baker bunları okurken suratının ifadesi değişti. Önce endişe, ardından öfke. Öfkenin kendisine yönelik olduğunu sanan Nick’in içi yine korkuyla doldu.</p>

    <p>“Ulu Tanrım,” dedi Baker. “Bu iş çok boktan. Emin misin?”</p>

    <p>Nick gönülsüzce başını salladı.</p>

    <p>“Başka? Başka bir şey gördün mü?”</p>

    <p>Nick dikkatle düşündükten sonra ekledi: “Alnında küçük bir yara izi vardı.”</p>

    <p>Baker yazıya baktı. “Bu Ray Booth,” dedi. “Kayınbiraderim. Sağ ol evlat. Saat sabahın beşi, ama günüm daha şimdiden berbat oldu.”</p>

    <p>Nick’in gözleri irileşti ve üzüldüğünü ifade eden bir hareket yaptı.</p>

    <p>“Eh, pekâlâ,” dedi Baker, Nick’ten daha çok kendi kendine. “Kötü biridir. Janey de bunun farkında. Çocukken onu çok dövmüş. Yine de kardeşler, ama sanırım bu konuda karıma olan sevgimi geri plana atabilirim.” Nick başını utançla öne eğdi. Baker bir süre sonra konuştuğunu anlayabilmesi için Nick’in omzunu tuttu.</p>

    <p>“Zaten muhtemelen bir işe yaramayacak,” dedi. “Ray ve serseri arkadaşları birbirlerinin lehine ifade verecektir. Senin sözüne karşı onlarınki. İçlerinden birine vurmayı başarabildin mi?”</p>

    <p>“Ray denen adamın karnına tekme attım,” diye yazdı Nick. “Bir diğerinin burnuna vurdum. Kırılmış olabilir.”</p>

    <p>“Ray en çok Vince Hogan, Billy Warner ve Mike Childress ile takılır,” dedi Baker. “Vince’i yalnız yakalayıp, itiraf ettirebilirim belki. Ölmekte olan bir denizanası gibi yumuşaktır. Onu elime geçirebilirsem Billy ve Mike’ın peşine düşebilirim. Ray o yüzüğü üniversitedeyken üye olduğu bir kulüpten almıştı. İkinci senesinde atıldı.” Duraksadı ve parmaklarıyla kahvaltı tabağının kenarına vurdu. “İstersen şansımızı deneyebiliriz evlat. Ama seni en baştan uyarayım, ellerimiz boş kalabilir. Bir köpek sürüsü gibi acımasız ve korkak olabilirler, ama onlar bu kasabanın çocukları, sense ertesi gün nereye gideceğini bilmeyen sağır dilsiz bir yolcusun. Paçayı sıyırırlarsa senin peşine düşeceklerinden hiç şüphen olmasın.”</p>

    <p>Nick bütün bunları bir süre düşündü. Zihninde, adamların onu kanlar içinde bir korkuluk gibi birbirlerine itişi canlandı ve Ray’in dudaklarında okuduğu kelimeleri hatırladı: <em>Ağzını burnunu kıracağım. Orospu çocuğu bana tekme attı.</em> İki senedir yanında olan, artık dostuymuş gibi hissettiği sırt çantasının çekilip alındığı anı tekrar yaşar gibi oldu.</p>

    <p>Bloknota iki kelime yazarak altlarını çizdi: <em>“Hadi deneyelim.”</em></p>

    <p>Baker içini çekti ve başını salladı. “Pekâlâ. Vince Hogan hızar atölyesinde çalışıyor... şey, aslında bu doğru sayılmaz. Daha çok hızar atölyesinde aylaklık ediyor. Sana da uyarsa saat dokuz gibi oraya gideriz. Belki yeterince korkutup itiraf etmesini sağlayabiliriz.”</p>

    <p>Nick başını salladı.</p>

    <p>“Ağzın ne durumda? Doktor Soames birkaç ilaç bırakmıştı. Canının muhtemelen çok yandığını söyledi.”</p>

    <p>Nick başını hüzünlü bir şekilde salladı.</p>

    <p>“İlaçları getireyim...” Sustu. Nick sessiz dünyasında şerifin mendilini yüzüne götürüp, arka arkaya dört beş kez hapşırmasını izledi. “Bir bu eksikti,” diye devam etti Baker, ama arkasını döndüğü için Nick sadece ilk kelimeyi yakalamıştı. “Fena grip oluyorum. Tanrım, hayat ne muhteşem, değil mi? Arkansas’a hoş geldin evlat.”</p>

    <p>İlaçları alıp Nick’in oturduğu yere döndü. Nick’e ilaçları ve bir bardak suyu verdikten sonra çenesinin altını nazikçe ovuşturdu. Şişmişti ve acıyordu. Şişmiş salgıbezleri, öksürük, hapşırık, ateş... evet, harika bir gün olacağa benziyordu.</p>
  </div>
</body>
</html>
