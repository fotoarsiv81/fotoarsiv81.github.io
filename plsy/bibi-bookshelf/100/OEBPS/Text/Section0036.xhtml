<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">20. Bölüm</h2>

    <p>Harborside, Ogunquit’teki en eski oteldi. Diğer tarafa yeni yat kulübünü inşa etmelerinden sonra manzaranın eski güzelliği kalmamıştı, ama gökyüzünün kapkara bulutlarla kaplı olduğu böyle bir günde yeterince iyi sayılırdı.</p>

    <p>Frannie neredeyse üç saattir pencere kenarında oturuyor, şimdi Smith’te okumakta olan lise arkadaşı Grace Duggan’a mektup yazmaya çalışıyordu. Hamileliğini açıklayan veya annesiyle arasında geçenlerden bahseden bir mektup yazmayacaktı, onlardan bahsetmek moralini daha da bozmaktan başka bir işe yaramayacaktı ve zaten Grace bu haberleri yakında kendi kaynaklarından duyardı muhtemelen. Sadece dostça bir mektup yazmaya çalışıyordu. Mayıs ayında Jesse, Sam Lothrop ve Sally Wenscelas ile bisikletlerine atlayıp, Rangely’ye gitmeleri. İyi geçen biyoloji sınavı. Peggy Tate’in (liseden ortak bir başka arkadaş) yeni işe girmesi. Amy Lauder’ın yaklaşan düğünü.</p>

    <p>Ama daha bir satır bile yazamamıştı. Hava koşullarının da etkisi vardı, fırtına denizin üzerinden yaklaşırken yazmak nasıl mümkün olabilirdi? Daha baskın olan sebep ise mektupta yazmayı planladıklarının hiçbirinin tamamen doğru gibi görünmemesiydi. Tutulan bıçağın, beklendiği gibi patatesin kabuğunu soymak yerine insanın elinde yüzeysel bir kesik açması gibi hafifçe çarpıtılmıştı. Bisiklet yolculuğu çok eğlenceli geçmişti, ama Jesse ile araları o günlerde olduğu gibi iyi değildi. Biyoloji vizesinde şansı gerçekten yaver gitmişti, ama daha önemli olan final sınavı çok kötü geçmişti. Ne o ne de Grace, Peggy Tate’in ne yapmakta olduğuyla ilgileniyordu ve Amy Lauder’ın yaklaşan düğünü Fran’e o an mutlu bir olaydan ziyade son derece tatsız bir şakaymış gibi görünüyordu. Evlenen Amy, ama çocuk doğuracak olan benim, ha-ha-ha.</p>

    <p>Daha fazla debelenmek istemediği için mektubu artık bitirmeye karar verdi ve kalemi eline aldı:</p>

    <blockquote class="duzyazi_1a">
      <p><em>Kendi sorunlarım var, hem de ne sorunlar ama hepsini yazıp anlatmaya zamanım yok. Düşünmek bile yeterince kötü zaten! Ama son mektubunda yazdığın planlar değişmediyse seni 4 Temmuz’dan önce göreceğim umarım. (Altı haftada tek bir mektup? Birinin parmaklarını kesip attığını düşünmeye başlamıştım!) Seni gördüğümde her şeyi anlatırım. Tavsiyene ihtiyaç duyduğum kesin.</em></p>

      <p class="paragraf sag"><em>Bana inanırsan sana inanırım,</em></p>

      <p class="sag"><em>Fran</em></p>
    </blockquote>

    <p>Mektubun altına her zamanki gösterişli, abartılı imzasını attı ve böylece kâğıdın hepsini doldurmuş oldu. Zaten kendini bir sahtekâr gibi hissediyordu. İmzayı atmak, içindeki hissi güçlendirdi. Kâğıdı katlayıp zarfın içine koydu, adresi yazdı ve zarfı aynaya dayayarak bıraktı. Bu iş de bitmişti.</p>

    <p>Eee? Şimdi ne olacaktı?</p>

    <p>Hava yine kararıyordu. Ayağa kalkıp, odanın içinde huzursuzca dolaşmaya başladı. Tekrar yağmaya başlamadan önce çıksa iyi olacaktı, ama nereye gidecekti? Sinemaya mı? Kasabanın tek sinemasında gösterilen filmi zaten izlemişti. Jesse’yle. Portland’a gidip kıyafet mi baksaydı? Pek iyi bir fikir değildi. Bugünlerde sadece bel kısmı lastik olan giysilere bakabilirdi. Artık giyim tarzını değiştirmesi gerekiyordu.</p>

    <p>O gün üç telefon gelmişti. İlki güzel haberdi, ikincisi ne iyi ne kötüydü, üçüncüde ise kötü haber almıştı. Keşke sıralama tam tersi olsaydı. Dışarıda yağmur tekrar yağmaya başlamış, hava iyiden iyiye kararmıştı. Yağmura aldırmadan dışarı çıkmaya ve rıhtımda yürümeye karar verdi. Temiz hava ve yaz yağmurunun ferahlığı ona iyi gelebilirdi. Hatta belki bir yere girip bir bira içerdi. Şişede mutluluk. Denge.</p>

    <p>İlk arayan, Somersworth’ten Debbie Smith’ti. Fran’in başının üstünde yeri olduğunu söylemişti. Hatta varlığına ihtiyaç duyduğu bile söylenebilirdi. Daireyi paylaştığı iki kızdan biri büyük bir mağazada sekreterlik işi bulmuş ve mayısta evden ayrılmıştı. Rhonda ile ikisi, üçüncü birinin katkısı olmaksızın kirayı denkleştirmekte zorlanıyordu. “Ve ikimiz de kalabalık ailelerden geliyoruz,” demişti Debbie. “Ağlayan bebekler bizim için hiç sorun olmaz.”</p>

    <p>Fran, temmuzun birinde taşınabileceğini söylemiş ve telefonu kapamıştı. Yanaklarından aşağı süzülen gözyaşlarını hissedebiliyordu. Rahatlama gözyaşlarıydı. Doğup büyüdüğü bu kasabadan uzaklaşırsa onun için daha iyi olacaktı. Annesinden, hatta babasından uzaklaşmak ona iyi gelecekti. Bebek ve bekâr olduğu gerçeğiyle o zaman daha iyi başa çıkabilecekti. Kendini tehdit altında hissettiğinde şişerek normalin iki katı büyüklüğe ulaşan bir hayvan, böcek veya kurbağa olduğunu hatırlıyordu. Tehdidi oluşturan yırtıcı hayvan onu görerek teoride korkuyor ve oradan uzaklaşıyordu. Frannie, kendini o böcek gibi hissediyordu. Bu kasaba, buradaki çevresi ise tehdit oluşturan yırtıcı hayvandı. Kimsenin onu eski çağlardaki cadı avlarındaki gibi damgalamayacağını biliyordu, ama Ogunquit’ten bir süre uzaklaşmaya ihtiyacı vardı. Sokağa çıktığında ona gözünü dikip bakan değil de, bakmaya hazırlanan insanlar olduğunu hissedebiliyordu. Kasabanın yerlileriydi bunlar elbette, sadece yaz döneminde gelen turistler değil. Kasabada bütün sene yaşayanlar mutlaka gölünü dikip, bakacak birini bulurdu... bir ayyaş, bir kumarbaz, iyi bir ailenin Portland’da veya Old Orchard Plajı’nda hırsızlık yaparken yakalanmış evladı... veya karnı büyümekte olan bir genç kız.</p>

    <p>Ne iyi ne kötü olan ikinci görüşmeyi Jess Rider ile yapmıştı. Jess Portland’dan aramış ve ona önce evden ulaşmaya çalışmıştı. Şansına telefonu Peter açmış ve herhangi bir iğneleyici yorum yapmadan ona, Fran’in Harborside’daki numarasını vermişti.</p>

    <p>Yine de Jess’in neredeyse ilk sözü, “Evde gerginlik hâd safhada galiba?” olmuştu.</p>

    <p>“Eh, biraz,” demişti Frannie temkinli bir şekilde. Fazla ayrıntıya girmek istemiyordu.</p>

    <p>“Sorun annen mi?”</p>

    <p>“Neden öyle dedin?”</p>

    <p>“Böyle bir haber aldığında kontrolünü kaybedecek türden bir kadın gibi görünüyor. Gözlerinden anlaşılıyor Frannie. Bakışları, kutsal ineklerimi vurursan ben de seninkileri vururum der gibi.”</p>

    <p>Fran bunun üzerine sessiz kalmıştı.</p>

    <p>“Kusura bakma. Seni gücendirmek istememiştim.”</p>

    <p>“Gücendirmedin,” demişti Fran. Aslında doğru tanımlamıştı –en azından yüzeysel olarak– ama Fran hâlâ <em>gücendirmek</em> kelimesi üzerine hissettiği şaşkınlığı üzerinden atmaya çalışıyordu. Ondan bu kelimeyi duymak tuhaftı. Belki bir varsayım söz konusuydu.</p>

    <p>Sevgiliniz sizi “gücendirmek”ten bahsediyorsa artık sevgiliniz değildir.</p>

    <p>“Teklifim hâlâ geçerli Frannie. Kabul edersen yüzükleri alıp, bugün yanına gelirim.”</p>

    <p><em>Motosikletinin üstünde,</em> diye düşünmüştü Frannie. Neredeyse kıkırdayacaktı. Kıkırdaması korkunç ve gereksiz bir hareket olurdu. Herhangi bir ses gitmemesi için ahizeyi kapatmıştı. Son altı haftada, erkeklerle çıkmaya başladığı on altı yaşından beri yaptığından daha fazla ağlamış ve kıkırdamıştı.</p>

    <p>“Hayır Jess,” demiş ve sesi gayet sakin çıktığı için rahatlamıştı.</p>

    <p>“Teklifimde çok ciddiyim!” demişti Jess beklenmedik bir sertlikle. Sanki gülmemek için kendini zor tuttuğunu görmüştü.</p>

    <p>“Biliyorum,” demişti Fran. “Ama kendimi evliliğe hazır hissetmiyorum. Bundan eminim Jess. Seninle bir ilgisi yok.”</p>

    <p>“Ya bebek, ne olacak?”</p>

    <p>“Doğuracağım.”</p>

    <p>“Doğurduktan sonra bir aileye verecek misin?”</p>

    <p>“Henüz kararımı vermedim.”</p>

    <p>Bir anlık sessizlik olmuş ve Frannie diğer odalardan gelen sesleri duymuştu. Onların da kendilerine göre sorunları vardı muhtemelen. Bebeğim, bu dünya gündüz kuşağı dizilerine benziyor. Hayatlarımızı seviyoruz ve yarının arayışı sürerken bize rehberlik edecek ışığı bulmaya çalışıyoruz.</p>

    <p>“Bebek için endişeleniyorum,” demişti Jesse sonunda. Frannie bundan şüpheliydi, ama belki o an Fran’e tek söyleyebileceği buydu.</p>

    <p>“Jess...”</p>

    <p>“Nereye gidiyorsun?” diye araya girmişti Jess aniden. “Bütün yaz Harborside’da kalamazsın. Senin için Portland’da kalacak bir yer araştırabilirim.”</p>

    <p>“Gidecek yerim var.”</p>

    <p>“Neresi? Yoksa sormamam mı gerek?”</p>

    <p>“Sormaman gerek,” demişti Frannie ve hemen ardından daha diplomatik bir cevap vermediği için kendine kızmıştı.</p>

    <p>“Ah,” demişti Jess. Sesi tuhaf bir şekilde ifadesizdi. Sonunda temkinli bir şekilde sormuştu. “Sana bir şey sorabilir miyim Frannie? Ama kızmayacaksın? Çünkü gerçekten merak ediyorum ve cevabı bilmek istiyorum.”</p>

    <p>“Sorabilirsin,” demişti Fran kendini hazırlayarak. Çünkü Jess böyle dediği zamanlarda genellikle iğrenç ve durumla ilgisiz bir şovenizm örneği yumurtlardı.</p>

    <p>“Bu konuda benim hiç söz hakkım yok mu?” diye sormuştu Jess. “Sorumluluğu ve kararı seninle paylaşamaz mıyım?”</p>

    <p>Fran bir an için <em>gerçekten</em> sinirlenmiş, ama hemen ardından sakinleşmişti. Jess her zamanki Jess’ti işte, kendi gözündeki imajını, geceleri rahat uyumak isteyen herkesin yaptığı gibi temize çıkarmaya çalışıyordu. Frannie zekâsını daima takdir etmişti. Ama böyle bir durumda zekâ can sıkıntısı yaratabiliyordu. Jess gibi –ve kendi gibi– insanlar, inisiyatif alıp aktif olmanın en iyisi olduğunu dinleyerek büyümüştü. İnsanın yüksek otlar arasında yatıp işleri oluruna bırakabilmenin en iyisi olduğunu keşfedebilmek için bazen incinmesi –hem de kötü bir şekilde– gerekiyordu. Jess’in zahmeti nazikti, ama sonuçta zahmetti işte. Frannie’nin bu kadarla kalmasına izin vermek istemiyordu.</p>

    <p>“Jesse,” demişti. “Bu bebeği ikimiz de istememiştik. Bu yüzden doğum kontrol hapı kullanıyordum. Senin herhangi bir sorumluluğun yok.”</p>

    <p>“Ama...”</p>

    <p>“Hayır Jess,” demişti Fran kararlı bir sesle.</p>

    <p>Jess içini çekmişti.</p>

    <p>“Yerleşince beni arayacak mısın?”</p>

    <p>“Sanırım.”</p>

    <p>“Hâlâ okula dönmeye niyetli misin?”</p>

    <p>“Eninde sonunda döneceğim. Sonbahar dönemini kaybedeceğim.”</p>

    <p>“Bana ihtiyacın olursa nerede bulacağını biliyorsun Frannie. Seni yüzüstü bırakıp kaçmadığımı biliyorsun.”</p>

    <p>“Biliyorum Jesse.”</p>

    <p>“Herhangi bir şeye ihtiyacın olursa...”</p>

    <p>“Evet.”</p>

    <p>“Beni ara. Israr etmeyeceğim ama... seni görmek isterim.”</p>

    <p>“Peki Jess.”</p>

    <p>“Hoşça kal Fran.”</p>

    <p>“Hoşça kal.”</p>

    <p>Telefonu kapattıktan sonra vedalar çok kesin olmuş, konuşma yarım kalmış gibi gelmişti. Sebebini daha sonra anlamıştı. Kapatırken, “Seni seviyorum,” dememişlerdi ve bu ilk kez oluyordu. Bu onu üzmüştü. Kendi kendini üzülmemesi için telkin etmiş ama pek işe yaramamıştı.</p>

    <p>Son telefon öğlen civarında gelmişti, arayan babasıydı. İki gün önce birlikte öğle yemeği yemişlerdi ve babası, bu gelişmenin Carla üstündeki etkisinin onu endişelendirdiğini söylemişti. Önceki gece yatağa gelmemiş; sabaha kadar salonda kalmış, bütün gece soyağacını incelemişti. Peter saat on bir buçuk gibi aşağı inip, yatağa ne zaman geleceğini sormuştu. Carla’nın saçlarının omuzlarına ve geceliğinin askıları üzerine döküldüğünü görünce dağılmış ve gerçeklerden kopuk göründüğünü söylemişti. Ağır albüm Carla’nın kucağındaydı ve başını kaldırıp bakmamıştı bile. Sadece sessizce sayfaları çevirmeye devam etmişti. Sonra uykusunun gelmediğini söylemişti. Bir süre sonra yukarı gelecekti. Corner Lunch’ta hamburgerlerini yemekten daha çok onu izlemiş ve grip olduğunu söylemişti. Ona bir bardak sıcak süt getirmeyi teklif ettiğinde Carla cevap bile vermemişti. Ertesi sabah onu kucağında albümle sandalyede uyuyakalmış halde bulmuştu.</p>

    <p>Uyandığında daha iyi görünüyordu, biraz daha kendinde gibiydi, ama nezlesi kötüleşmişti. Doktor Edmonton’u çağırma teklifini sadece biraz üşütmüş olduğunu söyleyerek reddetmişti. Göğsüne Vicks sürmüş, üzerine bir bez örtmüş ve sinüslerinin temizlenmeye başladığını hissettiğini söylemişti. Ama Peter, Frannie’ye Carla’nın nasıl göründüğüne aldırmadığını söylemişti. Annesi ölçmesine izin vermemişti, ama Peter ateşi olduğunu düşünüyordu.</p>

    <p>Bugün tam ilk fırtına patladıktan sonra Fran’i aramıştı. Mor ve siyah bulutlar limanın üstünde toplanmış, yağmur önce hafifçe, ardından sağanak halinde yağmaya başlamıştı. Frannie konuşurken pencereden denize bakıyor, dalgakıranın gerisine düşen şimşekleri izliyor, her şimşek çakışında telefon hattında oluşan hafif cızırtıyı duyuyordu.</p>

    <p>“Bugün yatakta,” demişti Peter. “Nihayet Tom Edmonton’un onu muayene etmesine izin verdi.”</p>

    <p>“Doktor geldi mi?”</p>

    <p>“Az önce gitti. Grip olduğunu söylüyor.”</p>

    <p>“Tanrım,” demişti Frannie gözlerini kapatarak. “O yaşta bir kadın için hiç hafife alınacak bir durum değil.”</p>

    <p>“Değil.” Duraksamıştı. “Doktora her şeyi anlattım Frannie. Bebekten, Carla’yla kavganızdan bahsettim. Tom, seni bebekliğinden beri tanır ve ağzı sıkıdır. Carla’nın durumunda bunun etkisinin olup olmadığını öğrenmek istedim. Olmadığını söyledi. Gripmiş.”</p>

    <p>“Tripmiş,” dedi Fran.</p>

    <p>“Anlamadım?”</p>

    <p>“Boş ver,” demişti Fran. “Devam et.”</p>

    <p>“Eh, daha fazla anlatacak pek bir şey yok hayatım. Bu aralar salgın olduğunu söyledi. Gribin çok kötü bir türüymüş. Görünüşe bakılırsa güneyde başlayıp yayılmış. New York’u sarmış.”</p>

    <p>“Ama bütün gece salonda uyumak...” diye şüpheyle söze başladı Fran.</p>

    <p>“Aslında doktor dik bir konumda durmasının akciğerleri ve bronşları için daha iyi olduğunu söyledi. Başka bir şey demedi ama Alberta Edmonton, Carla’nın katıldığı bütün organizasyonlara üye olduğu için buna gerek yoktu. Böyle bir şeye kendisinin davet çıkardığını ikimiz de biliyorduk, Fran. Kasaba Tarih Komitesi’nin başkanı, haftada yirmi saati kütüphanede geçiriyor. Kadınlar Kulübü ve Edebiyat Âşıkları Kulübü’nün sekreteri, Fred’in ölümünün öncesinden beri March of Dimes’ı yürütüyor ve geçen kış Kalp Vakfı’nda büyük bir sorumluluk üstlendi. Bunlar yetmezmiş gibi Güney Maine Soyağacı Derneği’nde aktif bir üye. Kendini çok yıprattı, bünyesi zayıfladı. Sana patlamasının bir sebebi de bu. Edmonton’a göre karşısına çıkan ilk kötü mikrobu bünyesine almak için bütün kapılarını açık bırakmış. Söyledikleri bunlar. Kendisi hiç istemese de artık yaşlandı Frannie. Benden daha fazla çalıştı.”</p>

    <p>“Hastalığı çok ağır mı baba?”</p>

    <p>“Yatakta istirahat ediyor. Meyve suyu içip Tom’un yazdığı ilaçları alıyor. Bugün işten izin aldım. Yarın ben işteyken yanında Bayan Halliday kalacak. Tarih Derneği’nin haziran toplantısı gündemini hazırlayabilmeleri için Bayan Halliday’i istedi.” Peter iç çekmiş ve şimşek yüzünden hatta tekrar parazit olmuştu. “Bazen kendini çalışarak öldürmek istediği hissine kapılıyorum.”</p>

    <p>“Sence ben gelip...” diye çekingen bir tavırla konuşmaya başlamıştı.</p>

    <p>“Şimdi olmaz Fran. Ona biraz zaman ver. Düşünceleri değişecektir.”</p>

    <p>Şimdi, bu konuşmadan dört saat sonra başına yağmurdan korunmak için eşarbını bağlarken annesinin düşüncelerinin bir gün <em>gerçekten</em> değişip değişmeyeceğini düşünüyordu. Belki bebeği doğurur doğurmaz verirse kasabada kimsenin olaydan haberi olmazdı. Bu pek muhtemel değildi gerçi. Küçük kasabaların sakinlerinin burnu olağanüstü keskin olurdu. Ve elbette çocuğu kendi büyütmeye karar verirse... ama bunu gerçekten düşünmüyordu, değil mi? <em>Düşünüyor</em> muydu yoksa?</p>

    <p>İnce ceketini giyerken içi suçluluk hissiyle doldu. Annesi yıpranmıştı, kendini çok yoruyordu. Fran okuldan eve döndüğü gün onu yanaklarından öperken bunu fark etmişti. Carla’nın gözlerinin altında torbalar oluşmuş, benzi sararmış, saçlarındaki gri teller kuaföre ödediği paralara rağmen iyice belirginleşmişti. Ama yine de...</p>

    <p>Kendini kaybetmişti, tamamen kaybetmişti. Fran, annesinin gribi zatürreye dönerse veya bir tür sinir krizi yaşarsa bunun sorumluluğunun yükünü nasıl taşıyacağını düşünüyordu. Ya ölürse? Bu korkunç bir düşünceydi. Bu mümkün değildi, olamazdı. Olmaması için Tanrı’ya yalvardı. Aldığı ilaçlar ona iyi gelecek, Frannie Somersworth’te, görüş alanının dışında olduğu sürece almak zorunda bırakıldığı darbenin etkilerini üzerinden yavaş yavaş atabilecekti. En azından...</p>

    <p>Telefon çalmaya başladı.</p>

    <p>Fran bir an boş gözlerle telefona baktı. Dışarıda bir şimşek daha çaktı. Ardından gelen gök gürültüsü öylesine şiddetliydi ki yüzünü buruşturarak yerinde sıçradı.</p>

    <p>Zil çalmaya devam ediyordu.</p>

    <p>Üç kişiyle de konuşmuştu. Bu kim olabilirdi? Debbie’nin de Jess’in de arayacağını sanmıyordu. Belki “Ara Kazan” idi. Ya da bir pazarlamacı. Belki de Jess şansını tekrar denemek istemişti.</p>

    <p>Telefonu açmaya giderken arayanın babası, haberlerinse daha kötü olduğundan emindi. Bir turta, dedi kendi kendine. Sorumluluk bir turta. Sorumluluğun bir kısmı, yaptığı o hayır işleriyle gidiyordu, ama kendine iri, acı bir parça kesmeyeceğini sanıyorsa yanılıyordu. O parçanın her lokmasını yemek zorundaydı.</p>

    <p>“Alo?”</p>

    <p>Bir an sadece sessizlik oldu. Kafası karışan Frannie kaşlarını çatarak tekrar alo dedi.</p>

    <p>Sonra babası konuştu. “Fran?” Garip bir yutkunma sesi çıkardı. “Frannie?” Yine yutkunma sesi duyuldu ve Fran, babasının gözyaşlarını tutmaya çalıştığını dehşetle fark etti. Eli boğazına gitti ve eşarbının düğümünü kavradı.</p>

    <p>“Baba? Ne oldu? Annem iyi mi?”</p>

    <p>“Gelip seni almam gerek Frannie. Hemen yola çıkacağım. Evet, öyle yapacağım.”</p>

    <p>“Annem iyi mi?” diye bağırdı Fran. Gök yine gürledi ve korkan Frannie ağlamaya başladı. “Söylesene baba!”</p>

    <p>“Durumu kötüleşti, tek bildiğim bu,” dedi Peter. “Seninle konuşmamızdan yaklaşık bir saat sonra kötüleşti. Ateşi yükseldi. Sayıklamaya başladı. Tom’a ulaşmaya çalıştım, ama Rachel dışarıda ve pek çok kişinin de ağır hasta olduğunu söyledi... bunun üzerine Sanford Hastanesi’ni aradım, ama her iki ambulansın da acil çağrı üzerine ayrıldığını, Carla’yı listeye ekleyeceklerini söylediler. <em>Liste,</em> Frannie, bu <em>liste</em> de nereden çıktı böyle? Sanford ambulanslarından birini kullanan Jim Warrington’ı tanıyorum. 95. Karayolu üzerinde bir kaza olmamışsa bütün gün oturup oyun oynar. Şimdiyse bir <em>listeden</em> bahsediliyor!” Neredeyse haykırıyordu.</p>

    <p>“Sakin ol baba. Sakin ol. Sakinleş biraz.” Tekrar gözyaşlarına boğulunca eşarbın düğümünü tutan eli gözlerine yöneldi. “Hâlâ oradaysa kendin götürsen daha iyi olur.”</p>

    <p>“Hayır... hayır, on beş dakika önce geldiler. Tanrım, Frannie, ambulansın arkasında <em>altı kişi</em> vardı. Biri, eczanenin sahibi Will Ronson’du. Ve Carla... annen... ambulansa bindirilirken biraz kendine geldi. ‘Nefes alamıyorum Peter, nefes alamıyorum. Neden nefes alamıyorum?’ dedi durdu. Ah Tanrım.” Titrek, çocuksu sesi Fran’i çok korkutmuştu.</p>

    <p>“Arabayı kullanabilecek misin baba? Buraya gelebileceğinden emin misin?”</p>

    <p>“Evet,” dedi Peter. “Evet, elbette.” Kendini birazcık toparlıyor gibiydi.</p>

    <p>“Ön tarafta olacağım.”</p>

    <p>Telefonu kapattı ve hızla aşağı indi. Dizleri titriyordu. Verandaya çıkınca yağmurun devam etmesine rağmen fırtına bulutlarının dağılmaya başladığını gördü. Öğle sonrası güneşi aralarından süzülüyordu. Gözleri otomatik olarak gökkuşağını aradı ve buldu. Suyun üzerinde, sisli ve gizemli bir yaydı. Suçluluk duygusu içini kemiriyor, öfke karnındaki diğer şeyin yanında kaynıyordu. Tekrar ağlamaya başladı.</p>

    <p>Turtanı ye, dedi kendi kendine babasını beklerken. Tadı iğrenç, ama yiyeceksin. İkinci, hatta üçüncü porsiyonu da alabilirsin. Turtanı ye Frannie, her lokmasını yut.</p>
  </div>
</body>
</html>
