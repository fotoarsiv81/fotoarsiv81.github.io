<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">11. Bölüm</h2>

    <p>Lobideki yorgun görünümlü kadın Larry’ye, Alice Underwood’un yirmi dördüncü katta envanter işiyle uğraşmakta olduğunu tahmin ettiğini söyledi. Larry asansöre binerek yukarı çıktı. Asansördeki insanların alnına merak ve tedirginlikle baktığını fark etmemiş gibi davranıyordu. Yarası artık kanamıyordu ama nahoş bir görüntüsü vardı.</p>

    <p>Yirmi dördüncü katta bir Japon şirketinin idari ofisleri bulunuyordu. Larry kendini berbat hissederek yirmi dakika boyunca koridorlarda dolaşarak annesini aradı. Etrafta bir hayli Batılı yönetici vardı, ama Japonların sayısı da bir seksen yedilik boyuyla Larry’nin kendisini kötü hissetmesine yetecek kadar fazlaydı. Çekik gözlü minyon adamlar ve kadınlar, kanlı alnına ve ceket koluna Uzakdoğu’ya özgü, huzursuz edici mülayimlikle bakıyordu.</p>

    <p>Nihayet çok büyük bir eğreltiotunun gerisinde, üzerinde BİNA GÖREVLİSİ VE TEMİZLİK yazan kapıyı buldu. Kapı kolunu çevirdi. Kapının kilitli olmadığını görünce içeri bir göz attı. Annesi, üzerinde şekilsiz, gri üniformasıyla, başında saç filesi ve ayağında topuksuz ayakkabılarıyla içerideydi. Saçının tek bir teli bile siyah filenin dışında değildi. Sırtı Larry’ye dönüktü. Elinde bir dosya vardı ve yüksek bir rafta bulunan temizleyici spreyleri sayıyor gibi görünüyordu.</p>

    <p>Larry içinde, dönüp oradan kaçmak için güçlü ve suçluluk dolu bir dürtü hissetti. Annesinin dairesinden iki sokak ötedeki garaja gidip Z’yi almak. Garajdaki yer için yaptığı iki aylık peşin ödemeyi önemsememek. Arabaya binmek ve <em>gazlamak.</em> Ama nereye? Herhangi bir yer. Bar Harbor, Maine. Tampa, Florida. Salt Lake City, Utah. Her yer olurdu, yeter ki Deck Dewey’den ve bu sabun kokulu küçük odadan uzak olsundu. Sebebi floresan lambalar mı, yoksa alnındaki yara mıydı bilmiyordu, ama başında berbat bir ağrı vardı.</p>

    <p><em>Off, mızmızlanmayı kes, hanım evladı seni.</em></p>

    <p>“Merhaba anne.”</p>

    <p>Alice şaşkınlıkla irkildi, ama arkasına dönmedi. “Bak sen. Demek yukarı mahallenin yolunu buldun Larry.”</p>

    <p>“Evet.” Ağırlığını bir ayağından diğerine verdi. “Özür dilemek istedim. Dün gece seni aramam gerekirdi...”</p>

    <p>“Evet. İyi olurdu.”</p>

    <p>“Buddy ile kaldım. Biz... şey... dolaşmaya çıktık.”</p>

    <p>“Tahmin etmiştim. Buna benzer bir şey yapmışsınızdır diye düşünmüştüm.” Alçak bir tabureyi ayağıyla çekti ve üzerine çıkarak en üst raftaki yer cilası şişelerini saymaya başladı. Sayarken her birine sağ elinin baş ve işaretparmağıyla hafifçe dokunuyordu. Uzanmak zorunda kalınca elbisesinin eteği yukarı doğru kalktı ve Larry, kahverengi çoraplarının bittiği yerdeki yumuşamış beyaz bacaklarını görerek bakışlarını çevirdi. Aniden, sebepsizce, Nuh’un ot minder üzerinde sarhoş ve çıplak yattığını gören üçüncü oğlunun başına gelenleri hatırladı. Zavallı, o andan sonra hayatını odun kesmek ve su taşımakla geçirmişti. O ve soyundan gelen herkes. İşte bu yüzden bugün ırkçılık kaynaklı ayaklanmalar var evlat. Tanrıya şükürler olsun.</p>

    <p>“Bana bunu söylemek için mi gelmiştin?” diye sordu annesi ilk kez ona bakarak.</p>

    <p>“Şey, nerede olduğumu söylemek ve özür dilemek için. Unutmam büyük sorumsuzluktu.”</p>

    <p>“Evet,” dedi Alice. “Ama böyle bir alışkanlığın vardı zaten Larry. Unuttuğumu mu sanmıştın?”</p>

    <p>Larry kızardı. “Anne, dinle...”</p>

    <p>“Alnın kanamış. Striptizcinin biri sana dolu bir külotla mı vurdu?” Tekrar raflara döndü ve üst raftaki bütün şişeleri saymayı bitirdikten sonra çıkan rakamı dosyaya kaydetti. “Geçtiğimiz hafta biri, iki şişe cila yürütmüş,” dedi. “Ne güzel.”</p>

    <p>“<em>Özür</em> dilemek için geldim!” dedi Larry yüksek sesle. Alice değil ama kendisi irkilmişti. Biraz.</p>

    <p>“Evet, söyledin. Kahrolası cilalar böyle kaybolmaya devam ederse Bay Geoghan bizi topa tutar.”</p>

    <p>“Bir bar kavgasına karışmadım ve bir striptiz kulübüne de gitmedim. Öyle bir şey değildi. Sadece...” Sesi kesildi.</p>

    <p>Alice, ona döndü. Kaşları, Larry’nin çok iyi hatırladığı bir şekilde havaya kalkmıştı. “Neydi?”</p>

    <p>“Şey...” İnandırıcı bir yalan uyduracak zamanı yoktu. “Bir... spatulaydı.”</p>

    <p>“Biri seni kızarmış yumurta mı sandı? Buddy ile şehirde çok ilginç bir gece geçirmiş olmalısınız.”</p>

    <p>Annesinin onu bilerek zorladığını ve bu konuda daima usta olduğunu unutmuştu.</p>

    <p>“Bir kadınlaydım anne. Elindeki spatulayı bana fırlattı.”</p>

    <p>“Keskin nişancıymış,” dedi Alice Underwood ve tekrar arkasına döndü. “Geri zekâlı Consuela talep formlarını yine saklamış. Gerçi pek işe yaradıkları söylenemez. İstediğimiz malzemeleri hiçbir zaman alamıyoruz, ama hayatım ona bağlı bile olsa ne yapacağımı bilemeyeceğim yığınla malzememiz var.”</p>

    <p>“Anne, bana kızgın mısın?”</p>

    <p>Alice’in elleri aniden iki yanına düştü. Omuzları çöktü.</p>

    <p>“Bana kızma,” diye fısıldadı Larry. “Kızma, olur mu? Ha?”</p>

    <p>Alice arkasına dönünce Larry, annesinin gözlerinde doğal olmayan bir pırıltı gördü... şey, yeterince <em>doğaldı,</em> ama floresanlardan kaynaklanmadığı muhakkaktı. Ve oral hijyen uzmanının sözleri kulaklarında yine çınladı: <em>İyi biri değilsin.</em> Ona böyle davranacaksa neden eve dönmüştü ki... onun Larry’ye yaptıkları önemli değildi.</p>

    <p>“Larry,” dedi Alice yumuşak sesle. “Larry, Larry, Larry.”</p>

    <p>Larry bir an için başka bir şey söylemeyeceğini sandı; hatta bu kadar olduğunu ümit etti.</p>

    <p>“Tek söyleyebileceğin bu mu? Bana kızma anne, lütfen kızma bana? Seni radyoda duyuyorum ve söylediğin şarkı hoşuma gitmese de söyleyen sen olduğun için gururlanıyorum. İnsanlar bana, onun gerçekten benim oğlum olup olmadığını soruyor ve evet diyorum, o Larry. Onlara çocukluğundan beri şarkı söylediğini anlatıyorum ve bu yalan değil. Değil mi?”</p>

    <p>Konuşabileceğinden emin olamayan Larry başını perişan halde iki yana salladı.</p>

    <p>“Onlara lisedeyken Donny Roberts’ın gitarını alışını ve ikinci sınıftan beri ders alıyor olmasına rağmen nasıl yarım saatte ondan daha iyi çalabildiğini anlatıyorum. Çok yeteneklisin Larry, bunu bana kimsenin söylemesine gerek yok. Hele senin söylemene hiç gerek yok. Sanırım sen de farkındaydın, çünkü mızmızlık etmediğin tek konu buydu. Sonra çekip gittin, peki ben bunu yüzüne vurup şikâyet ettim mi? Hayır. Genç erkekler ve genç kadınlar gider. Bu doğanın kanunudur. Bazen insanın isyan edesi gelir, ama itiraz edemez, çünkü bu hayatın gerçeklerindendir. Sonra geri döndün. Bana birinin sebep söylemesine gerek var mı? Yok. Geri döndün, çünkü şarkın başarılı olsun olmasın batı yakasında başını bir tür derde soktun.”</p>

    <p>“Başım dertte değil!” diye itiraz etti Larry hararetle.</p>

    <p>“Evet dertte. Sinyalleri iyi tanırım. Çok uzun zamandır annenim, beni kandıramazsın Larry. Başını her zaman belaya sokarsın. Bazen caddenin karşısına sırf köpek bokuna basmak için geçtiğini düşünüyorum. Tanrı bunu söylediğim için beni bağışlayacaktır, çünkü doğruyu söylediğimi biliyor. Kızgın mıyım? Hayır. Hayal kırıklığına uğradım mı? Evet. Orada değişeceğini ummuştun. Ama değişmemişsin. Oraya yetişkin bir erkeğin vücudunda küçük bir çocuk olarak gittin ve aynı şekilde döndün. Tek fark, yetişkin adamın pahalı bir saç tıraşı yaptırmış olması. Bence eve neden döndün, biliyor musun?”</p>

    <p>Larry konuşmak isteyerek, ama tek söyleyebileceğinin ikisini birden kızdıracak, <em>ağlama anne, olur mu?</em> cümlesi olacağını bilerek ona baktı.</p>

    <p>“Bence eve döndün, çünkü aklına gidecek başka yer gelmedi. Başka kimin seni evine alacağını bilemedin. Hakkında kimseye, kız kardeşime bile kötü laf etmedim Larry, ama madem beni zorladın, sana hakkında tam olarak neler düşündüğümü söyleyeceğim. Bence bencil birisin. Hep öyle oldun. Sanki Tanrı seni içimde yaratırken bir parçanı eksik bıraktı. Kötü biri değilsin, kastettiğim o değil. Baban öldükten sonra yaşamak zorunda kaldığımız yerlerden bazılarını hatırlıyorum da, Tanrı biliyor ya içinde kötülük olsa azılı bir suçlu olman işten değildi. Galiba bana göre en kötü hareketin, Carstairs Caddesi’ndeki evin alt kat koridorlarına o küfürlü kelimeyi yazışın. Hatırlıyor musun?”</p>

    <p>Hatırlıyordu. Annesi duvara yazdığı kelimenin aynısını tebeşirle alnına yazmış ve o halde sokağı boydan boya üç kez yürütmüştü. Larry bir daha asla herhangi bir yerin duvarına herhangi bir şey yazmamıştı.</p>

    <p>“İşin en kötü kısmı <em>niyetinin</em> iyi olması Larry. Bazen kötü niyetli biri olmanın daha kolay olacağını düşünürüm. Bu şekilde, arızanın ne olduğunu bildiğin halde tamir edememene benziyor. Nasıl tamir edilebileceğini ben de bilmiyorum. Sen küçükken <em>bildiğim</em> bütün çareleri denedim. Alnına o kelimeyi yazmak bunlardan sadece biriydi... o günlerde iyice ümitsizliğe kapılmıştım. Normal zamanda öyle acımasızca bir şeyi asla yapmazdım. Sen hep alırsın, hepsi bu. Vermek zorunda olduğumu bildiğin için eve döndün. Başkasına vermeye mecbur değildim, ama sana vermek zorundaydım.”</p>

    <p>“Evden ayrılacağım,” dedi Larry her bir kelime kurumuş boğazına keten tiftiği gibi yapışarak. “Bugün.”</p>

    <p>Sonra aklına başka yere gidecek parası <em>olmadığı</em> geldi. Wayne, ona bir sonraki telif çekini ya da Los Angeles’ın en aç köpeklerini doyurmasından sonra geriye ne kaldıysa onu gönderene kadar hiçbir yere gidemezdi. Halihazırdaki masraflarına gelince, Datsun Z için ödediği park ücreti ve bölgenin dost canlısı tefecisine cumaya kadar göndermediği takdirde başına gelebilecekleri düşünmek istemediği yüklü bir ödeme vardı. Önceki gece Buddy, nişanlısı ve tanıdıkları Bronx’lu oral hijyen uzmanı kızla –onu seveceksin Larry, çok tatlı bir kız, harika bir espri anlayışı var– içip eğlendikten sonra parası iyice azalmıştı. Açık söylemek gerekirse meteliksizdi. Bu düşünce paniğe kapılmasına sebep oldu. Annesinin evinden ayrılırsa nereye gidecekti? Bir otele mi? Pire yuvasından biraz daha iyi olan her otelin kapı görevlisi onu kahkahalar eşliğinde kovardı. Üzerinde kaliteli kıyafetler olsa da onlar anlardı. Her nasılsa bu piçler anlıyordu. Boş bir cüzdanın <em>kokusunu</em> alabilirlerdi.</p>

    <p>“Gitme,” dedi annesi yumuşak sesle. “Gitmeni istemem Larry. Senin için yiyecekler aldım. Belki görmüşsündür. Akşama da biraz remi oynarız diye umuyordum.”</p>

    <p>“Anne, sen remi oynamayı beceremezsin,” dedi Larry hafifçe gülümseyerek.</p>

    <p>“Her puan bir peni. Senin gibi bir bacaksızı gözüm kapalı yenerim.”</p>

    <p>“Belki sana dört yüz puan avans verirsem...”</p>

    <p>“Bak şu konuşana,” dedi annesi neşeyle. “Belki ben, sana dört yüz puan avans veririm. Biraz daha kal Larry. Ne diyorsun?”</p>

    <p>“Pekâlâ,” dedi Larry. O gün ilk kez kendini iyi, gerçekten iyi hissetti. İçinde cılız bir ses yine almakta olduğunu fısıldadı, yine aynı Larry’ydi ve bedavaya konuyordu. Bu sese kulağını tıkadı. Karşısındaki ne de olsa <em>annesiydi</em> ve kalmasını <em>istemişti.</em> İstemeden önce zehir gibi sözler sarf etmişti, ama yine de kalmasını istemişti, değil mi? “Bak ne diyeceğim, ayın dördündeki maçların biletlerini ben alayım. Bu gece senden tırtıklayacaklarım biletlere yeter de artar bile.”</p>

    <p>“Hayal kurmaya devam et,” dedi annesi gülümseyerek ve ardından tekrar raflara döndü. “Koridorun sonunda erkekler tuvaleti var. Neden gidip alnındaki kanı yıkamıyorsun? Sonra çantamdan on dolar al ve sinemaya git. Üçüncü Cadde’de hâlâ güzel sinemalar var. Kırk Dokuzuncu Cadde ve Broadway’deki pislik çukurlarından uzak dur.”</p>

    <p>“Yakında ben, sana para vermeye başlayacağım,” dedi. “Şarkı bu hafta <em>Billboard</em> listesinde on sekiz numaraya çıktı. Buraya gelirken Sam Goody’de kontrol ettim.”</p>

    <p>“Harika. Madem bu kadar yüklüydün neden sadece bakacağına bir tane almadın?”</p>

    <p>Aniden Larry’nin boğazına bir yumru oturdu. Yutkundu, ama geçmedi.</p>

    <p>“Boş ver,” dedi Alice. “Bazen dilim huysuz bir ata dönüyor. Bir kez koşmaya başladı mı takati kesilmeden durmuyor. Sen de biliyorsun. On beş dolar al Larry. Borç olarak kabul et. Sanırım öyle ya da böyle bir gün geri alacağım.”</p>

    <p>“Alacaksın,” dedi Larry. Annesinin yanına gitti ve küçük bir çocuk gibi eteğini çekiştirdi. Alice aşağı, ona baktı. Larry parmak uçlarında yükselerek annesini yanağından öptü. “Seni seviyorum anne.”</p>

    <p>Annesi şaşırmış görünüyordu. Öpücük yüzünden değil, söylediği sözler veya sesinin tonu yüzünden. “Biliyorum Larry,” dedi.</p>

    <p>“Söylediğin şeyler hakkında... başımın dertte oluşu... belki biraz öyle ama...”</p>

    <p>Alice’in sesi hemen soğudu ve mesafeli bir tona büründü. O kadar soğuktu ki Larry’yi ürküttü. “Duymak istemiyorum.”</p>

    <p>“Peki,” dedi Larry. “Bu civardaki en iyi sinema hangisi?”</p>

    <p>“Lux Twin,” dedi Alice. “Ama hangi filmin oynadığını bilmiyorum.”</p>

    <p>“Fark etmez. Ne düşünüyorum, biliyor musun? Amerika’nın her yerinde bulunabilecek üç şey var, ama en iyileri sadece New York’ta bulunabilir.”</p>

    <p>“Öyle mi, Bay <em>New York Times</em> eleştirmeni? Neymiş onlar?”</p>

    <p>“Sinema, beyzbol ve Nedick’in sosisli sandviçleri.”</p>

    <p>Alice güldü. “Aptal değilsin Larry. Hiç olmadın.”</p>

    <p>Larry bunun ardından erkekler tuvaletinin yolunu tuttu. İçeri girince alnındaki kanı temizledi. Sonra geri dönüp, annesini tekrar öptü. Ve çantasından on beş dolar aldı. Ardından Lux’a, film seyretmeye gitti. Sinemada Freddy Krueger adında manyak bir caninin insanların rüyalarına girerek filmin kahramanı olan kız hariç bütün gençleri öldürdüğü bir film izledi. Filmin sonunda Freddy Krueger da ölmüş görünüyordu, ama emin olmak zordu zira filmin bir serinin devamı olduğu, isminin sonundaki Roma rakamından anlaşılıyordu. Belli ki tutulan bir seriydi ve Larry parmak uçlarına usturalar takılı adamın geri döneceğinden emindi. Arkasındaki sıradan gelen ısrarlı sesin her şeyin sonunun geldiğini işaret ettiğini henüz bilmiyordu: Bir daha hiçbir filmin devamı çekilmeyecekti. Yakında sinemalar da kalmayacaktı.</p>

    <p>Larry’nin arkasındaki sırada oturan adam mütemadiyen öksürüyordu.</p>
  </div>
</body>
</html>
