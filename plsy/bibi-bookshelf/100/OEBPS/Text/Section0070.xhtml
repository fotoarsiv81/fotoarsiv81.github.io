<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">50. Bölüm</h2>

    <p>Şafak, doğu ufkunu tatlı bir pembeye boyayarak sökmekteydi. Stu Redman ve Glen Bateman, Batı Boulder’daki Flagstaff Dağı’na olan tırmanışını yarılamıştı. Stu şafağın aydınlığında çıplak ve neredeyse dikey olan taş yüzeyler arasındaki çamların, bir devin toprağın içinden çıkan elinin üzerindeki çıkıntılı damarlar gibi göründüğünü düşündü. Nadine Cross doğuda bir yerde nihayet tatmin edici olmaktan çok uzak, hafif bir uykuya dalmıştı.</p>

    <p>“Öğleden sonra başım ağrıyacak,” dedi Glen. “Öğrencilik günlerimden beri içerek sabahladığım olmamıştı.”</p>

    <p>“Gün doğumu buna değerdi,” dedi Stu.</p>

    <p>“Evet, öyle. Çok güzel. Daha önce hiç Rockies’e gelmiş miydin?”</p>

    <p>“Hayır,” dedi Stu. “Ama geldiğim için memnunum.” Şarapla dolu bardağını kaldırıp, bir yudum aldı. “Kendimi iyi hissediyorum.” Önündeki manzaraya birkaç dakika boyunca hiç konuşmadan baktıktan sonra Glen’e dönüp çarpık bir gülümsemeyle sordu. “Şimdi ne olacak?”</p>

    <p>“Ne mi olacak?” Glen kaşlarını kaldırdı.</p>

    <p>“Evet. Seni buraya bu yüzden çıkardım. Frannie’ye, ‘Onu iyice sarhoş edip, kafasının içindekileri öğreneceğim,’ dedim, o da tamam dedi.”</p>

    <p>Glen sırıttı. “Şarap kadehinin dibinde çay yaprağı yok ki fal bakayım.”</p>

    <p>“Hayır ama Frannie bana eskiden ne olduğunu söyledi. Sosyoloji. Etkileşimin eğitimli grubu. Hadi biraz eğitimli tahminlerde bulun.”</p>

    <p>“Avucumu bilginin ilham kaynağı olan gümüşle süsle, ey meraklı.”</p>

    <p>“Gümüşü boş ver. Yarın seni Boulder’daki bankaya götürüp sana bir milyon dolar vereyim. Ne dersin?”</p>

    <p>“Cidden Stu, bilmek istediğin nedir?”</p>

    <p>“Şu sağır dilsiz Andros’un bilmek istediği neyse o galiba. Şimdi ne olacak? Sırada ne var? Daha iyi nasıl ifade edebilirim bilmiyorum.”</p>

    <p>“Bir toplum oluşturacağız,” dedi Glen yavaşça. “Ne tarz olacağını şimdiden söyleyebilmek mümkün değil. Burada şimdi neredeyse dört yüz kişi var. Geliş oranlarına bakarsak –her gün yenileri ekleniyor– eylülün birinde bin beş yüz kişi olacağımızı tahmin ediyorum. Ekimin birinde dört bin beş yüzü, kasımda ilk kar düştüğünde sekiz bini bulabiliriz. Bunu bir numaralı tahmin olarak not edebilirsin.”</p>

    <p>Stu, Glen’in şaşkın bakışları arasında kot pantolonunun arka cebinden gerçekten bir not defteri çıkarıp, az önce duyduklarını yazdı.</p>

    <p>“Bana inanılması zor geliyor,” dedi Stu. “Ülkenin öbür ucundan geldik, ama yüz kişiyi anca görmüşüzdür.”</p>

    <p>“Evet ama gelmeye devam ediyorlar değil mi?”</p>

    <p>“Evet... teker tüker.”</p>

    <p>“Nasıl nasıl?” diye sordu Glen sırıtarak.</p>

    <p>“Teker tüker. Annem öyle derdi. Annemin konuşmasıyla dalga mı geçiyorsun yoksa?”</p>

    <p>“Saygımı hiçbir zaman Teksaslı bir anneyle dalga geçecek kadar yitirmeyeceğim Stuart.”</p>

    <p>“Eh, geliyorlar gerçekten. Ralph, şu an yolda olan ve sayımızı hafta sonundan önce beş yüze çıkaracak olan beş altı grupla temas halinde.”</p>

    <p>Glen tekrar gülümsedi. “Evet, Abagail Ana da onunla birlikte ‘radyo istasyonu’nda oturuyor, ama telsizle hiç konuşmuyormuş. Elektrik çarpacak diye korkuyormuş.”</p>

    <p>“Frannie o ihtiyarı çok seviyor,” dedi Stu. “Bunun en önemli sebebi, doğumla ilgili çok şey biliyor, ama bu olmasaydı da onu severdi. Sebepsizce. Anlarsın ya?”</p>

    <p>“Evet. Pek çok kişi aynı hisleri paylaşıyor.”</p>

    <p>“Kışa kadar sekiz bin kişi,” dedi Stu asıl konuya dönerek. “Vay be.”</p>

    <p>“Bu sadece aritmetik. Diyelim ki grip, nüfusun yüzde doksan dokuzunu yok etti. Belki bu kadar kötü değildi, ama yine de hesabımızda bu oranı kullanalım. Grip yüzde doksan dokuz oranında ölümcülse sadece bu ülkede neredeyse iki yüz on sekiz milyon kişiyi yeryüzünden silmiş demektir.” Stu’nun şaşkın yüzüne bakarak ciddi bir ifadeyle başını salladı. “Belki bu kadar çok değildi, ama yine de buna yakın bir rakam olduğundan eminim. Naziler bunun yanında çok masum kalıyor değil mi?”</p>

    <p>“Tanrım,” dedi Stu çatlak sesle.</p>

    <p>“Ama geride hâlâ iki milyon kişi, Tokyo’nun grip öncesi nüfusunun beşte biri, New York’un grip öncesi nüfusunun ise dörtte biri oranında insan kalmış olmalı. Bu rakam, sadece bu ülkede olanlar. Şimdi, bana göre gripten kurtulan iki milyon kişinin yüzde onu hayatta kalma savaşını kaybetti. Benim deyişimle artçı şok mağdurları. Apandisi patlayan Mark Braddock gibiler, kazaya kurban gidenler, intiharlar ve evet, cinayetler. Bunlar da rakamı bir milyon sekiz yüz bine düşürdü diyelim. Hepimiz bir düşman olduğunu varsayıyoruz değil mi? Rüyalarımızda gördüğümüz Kara Adam. Batıda bir yerlerde. Onun bölgesi olarak sayılabilecek yedi eyalet var... eğer gerçekten böyle biri varsa.”</p>

    <p>“Bana kalırsa var,” dedi Stu.</p>

    <p>“Bence de. Ama orada yaşayan insanlara o mu hükmediyor? Hiç sanmıyorum. Tıpkı Abagail Ana’nın Birleşik Devletler’de geride kalan bütün insanları kayıtsızca yönettiği gibi. Bence her şey çok yavaş bir şekilde ilerliyor ve artık insanlar bir araya toplanmaya başladı. Seninle New Hampshire’da ilk tartıştığımızda düzinelerce küçük topluluk oluşacağını öngörmüştüm. O zamanlar bilmediğim, bu nedenle hesaba katmadığım etken, bu iki farklı özellikte rüyaların birbirine zıt çekim kuvvetiydi. Kimsenin öngöremeyeceği, yeni bir etkendi.”</p>

    <p>“Sonunda bizim sayımızın da, onun yanındakilerin sayısının da dokuzar bin olacağını mı söylüyorsun?”</p>

    <p>“Hayır. Önce, yaklaşan kış kurbanlarını alacak. Bizden alacağı kesin. Kar yağışından önce bize ulaşmayı başaramayan küçük grupların kaybı ise daha da fazla olacak. Özgür Bölge’de henüz bir doktor bile olmadığının farkındasın değil mi? Tıbbi ekibimiz bir veteriner ve bizim öğrenip öğrenebileceğimizden daha fazla işe yarar kocakarı ilacını unutmuş olan Abagail Ana’dan ibaret. Düşüp kafanı yararsan kafatasına çelik plaka takarken çok şirin görünürler değil mi?”</p>

    <p>Stu sırıttı. “İhtiyar Rolf Dannemont muhtemelen Remington’unu çıkarıp gövdemde koca bir delik açar.”</p>

    <p>“Tahminimce Amerika’nın nüfusu önümüzdeki baharda bir milyon altı yüz bine kadar düşmüş olacak ve bu iyimser bir tahmin. Bu rakamdan bir milyonunun bizim yanımızda olacağını umuyorum.”</p>

    <p>“Bir milyon insan,” dedi Stu büyülenmiş gibi. Büyük ölçüde terk edilmiş olan, güneş doğu ufkunda yükseldikçe aydınlanan Boulder’a baktı. “Hayal edemiyorum. Kasaba dolup taşar.”</p>

    <p>“Boulder herkesi alamaz. Şimdi bomboş caddelerde yürürken bu fikrin çok uzak göründüğünü biliyorum, ama öyle. Etrafımıza toplulukların tohumunu atmalıyız. Yoksa tek bir devasa toplum olur ve ülkenin bu noktasından doğusuna kadar in cin top oynar.”</p>

    <p>“Çoğunlukta olacağımızı varsaymanın sebebi nedir?”</p>

    <p>“Kesinlikle bilimsel olmayan bir sebebim var,” dedi Glen bir eliyle seyrek saçlarını karıştırarak. “İnsanların çoğunluğunun içinde iyilik olduğuna inanırım ve batıdaki gösteriyi yöneten her kimse kötü olduğu açık. Ama içimde bir his var...” Sustu.</p>

    <p>“Devam et söyle.”</p>

    <p>“Söyleyeceğim, çünkü sarhoşum. Ama kesinlikle aramızda kalmalı Stu.”</p>

    <p>“Tamam.”</p>

    <p>“Söz mü?”</p>

    <p>“Söz,” dedi Stu.</p>

    <p>“Bence teknik bilgisi olanların çoğunu yanına çekecek,” dedi Glen sonunda. “Nereden bildiğimi sorma, bu sadece bir his. Bu tip insanlar sıkı bir disiplin ve doğrusal hedeflerle çalışmayı sever. Trenlerin vaktinde kalkmasını isterler. Şu an Boulder’da büyük çapta bir kargaşa mevcut, herkes ayrı bir âlemde, kendine göre yaşıyor... ve öğrencilerimin dediği gibi ‘kıçımızı toparlamamız’ gerek. Ama diğer adam... bahse girerim <em>onun</em> bütün trenleri vaktinde hareket ediyordur ve her işi düzenlidir. Teknisyenler de tıpkı bizim gibi insanlar; en çok nereden talep görürlerse oraya giderler. İçimden bir his, düşmanımızın yanına mümkün olduğunca çok teknisyen çekmeye niyetli olduğunu söylüyor. Çiftçileri boş ver, yakında Idaho’daki siloları tekrar hayata geçirebilecek birkaç yetkin insan bulur. Aynı şekilde tankları, helikopterleri, hatta sırf keyfi yerine gelsin diye birkaç B-52 bombardıman uçağını. O kadar ileri bir noktada olduğunu sanmıyorum, hatta bundan eminim. Öyle olsa bilirdik. Şu an muhtemelen tüm dikkatini elektriği tekrar getirmeye ve iletişimi sağlamaya odaklamıştır. Roma bir günde kurulmadı, bunu o da biliyordur. Vakti var. Ama akşam güneşin batışını izledikten sonra içime bir korku çörekleniyor Stuart... çok ciddiyim. Artık korkmam için kâbus görmeme gerek yok. Tek yapmam gereken Rocky Dağları’nın diğer tarafında arılar gibi çalıştıklarını düşünmek.”</p>

    <p>“Biz ne yapmalıyız?”</p>

    <p>“Sana bir liste mi vereyim?” dedi Glen sırıtarak.</p>

    <p>Stuart yıpranmış not defterini gösterdi. Pembe kapağının üzerinde iki dansçının silueti ve KIVIR, SALLA yazısı vardı. “Hı hı.”</p>

    <p>“Şaka yapıyorsun.”</p>

    <p>“Yapmıyorum. Sen söyledin Glen, artık kıçımızı toparlamaya başlamamız gerek. Bunun ben de farkındayım. Bir şey yapmadan geçirilen her gün, kaybedilmiş bir gün oluyor. Bütün günü oturup, telsiz dinlemekle harcayamayız. Bir sabah uyanıp <em>onun</em> bir ordunun başında Boulder’a geldiğini görebiliriz. Hatta yanında bir de hava desteğiyle.”</p>

    <p>“Yarın geleceğini sanma,” dedi Glen.</p>

    <p>“Belki yarın değil. Ama ya mayısta?”</p>

    <p>“Mümkün,” dedi Glen alçak sesle. “Evet, çok mümkün.”</p>

    <p>“Sence öyle bir durumda halimiz ne olur?”</p>

    <p>Glen, ona kelimelerle cevap vermedi. Sağ elinin işaretparmağıyla tetik çeker gibi bir hareket yaptı ve şarabını çabuk bir yudumla bitirdi.</p>

    <p>“Evet,” dedi Stu. “O halde şu listeyi yapmaya başlayalım. Seni dinliyorum.”</p>

    <p>Glen gözlerini kapadı. Giderek aydınlanan gün, kırışık yanaklarına ve alnına dokundu.</p>

    <p>“Pekâlâ,” dedi. “Söylüyorum. İlk madde: Amerika’yı baştan yaratmak. Küçük Amerika. İyisiyle kötüsüyle. Önce düzen ve idare gerek. Şimdi başlarsak istediğimiz türde bir yönetim yaratabiliriz. Nüfusun artmasını beklediğimiz takdirde ciddi sorunlarla karşılaşabiliriz.</p>

    <p>“Bu hafta bir toplantı yapalım, mesela 18 Ağustos’ta. Herkesin katılması şart olsun. Öncesinde, sırf bu işe özel, geçici bir Organizasyon Komitesi oluşturulmalı. Diyelim ki yedi kişilik bir komite. Sen, ben, Andros, Fran, Harold Lauder, belki birkaç kişi daha. Komitenin görevi, 18 Ağustos’taki toplantının gündemini belirlemek olacak. Ve sana gündemde hangi maddelerin olması gerektiğini hemen şimdi söyleyebilirim.”</p>

    <p>“Yazıyorum.”</p>

    <p>“Önce, Bağımsızlık Bildirgesi’nin okunup, onaylanması. İkinci olarak, anayasa. Ardından İnsan Hakları Beyannamesi. Tüm onaylamalar sesli oy sistemiyle yapılacak.”</p>

    <p>“Tanrım Glen, hepimiz Amerikalıyız zaten.”</p>

    <p>“Hayır, orada yanılıyorsun,” dedi Glen gözlerini açarak. Çukura kaçmış ve kanlanmış görünüyorlardı. “Bir felaketten sağ kurtulmuş, devleti olmayan bir grup insanlarız. Her yaş, inanç, ırk, sınıftan insanın bulunduğu karmakarışık bir topluluğuz. Devlet, bir <em>fikirdir</em> Stu. Bürokrasi ve diğer saçmalıkları çıkardığında geriye kalan sadece budur. Hatta daha da ileri gideyim; bir telkin, beyinde bir hafıza kanalından başka bir şey değildir. Şu an bizde olan kültür sarkması. Bu insanların çoğu hâlâ ‘demokrasi’ olduğunu düşündükleri seçilmiş hükümete –cumhuriyet– inanıyor. Ama kültür sarkması hiçbir zaman fazla uzun sürmez. Bir süre sonra gerçekler kafalarına dank edecek: Başkan öldü. Pentagon bomboş, Senato’da herhangi bir meseleyi tartışan kimse yok. Belki sadece hamamböcekleri. Buradaki insanlar çok yakında uyanıp tanıyıp bildikleri eski yöntemlerin yok olduğunu, bu yeni toplumu istedikleri gibi yapılandırabileceklerini görecek. Bizim istediğimiz –yapmamız <em>gereken</em>– onlar bu gaflet uykusundan uyanıp çılgınca şeyler yapmadan önce gerekli önlemleri almak.”</p>

    <p>Parmağını Stu’ya doğru kaldırdı.</p>

    <p>“18 Ağustos’taki toplantıda biri kalkıp, Abagail Ana’ya mutlak liderlik verilmesini, senin, benim ve Andros adındaki gencin de danışmanları olarak atanmasını teklif ederse bu insanlar Huey Long’dan sonraki ilk Amerikan diktatörlüğünün oluşumunu desteklediklerinin farkında olmaksızın, teklifi oybirliğiyle kabul edecektir.”</p>

    <p>“Daha neler. Buna inanamam. Aramızda üniversite mezunları, avukatlar, politik eylemciler var...”</p>

    <p>“Belki bir zamanlar öyleydiler. Şimdi hepsi sadece bir grup yorgun, ürkmüş, başlarına daha neler geleceğini merak eden insan. Birkaçından çatlak sesler çıkabilir, ama Abagail Ana ve danışmanları altmış günde elektriği getirecek dendiğinde suspus olacaklardır. Hayır Stu, ilk eylemimizin eski toplumun <em>ruhunu</em> onaylamak olması çok önemli. Amerika’yı tekrar yaratmak derken kastettiğim buydu. Düşman olarak andığımız adamın doğrudan tehdidi altında olduğumuz sürece böyle olmak zorunda.”</p>

    <p>“Devam et.”</p>

    <p>“Tamam. Gündemin bir diğer maddesi, hükümeti bir New England kasabası gibi yönetmemiz. Kusursuz demokrasi. Nispeten küçük olduğumuz sürece sorun çıkmayacaktır. Seçilmiş belediye meclisi yerine yedi temsilcimiz olacak. Özgür Bölge Temsilcileri. Kulağa nasıl geliyor?”</p>

    <p>“Gayet iyi.”</p>

    <p>“Bence de. Organizasyon Komitesi’ndeki üyelerin seçilmesini sağlayacağız. Oldubittiye getirip insanların düşünmelerine ve kendi arkadaşlarını aday göstermesine fırsat vermeyeceğiz. Bizi aday gösterip, oylarını bize verecek kişileri tek tek seçeceğiz. Oylama tereyağından kıl çeker gibi olacak.”</p>

    <p>“Güzel,” dedi Stu takdirle.</p>

    <p>“Tabii ya,” dedi Glen asık suratla. “Demokratik sürece kısa devre yaptırmak istiyorsan bir sosyologdan iyisini bulamazsın.”</p>

    <p>“Sıradaki madde?”</p>

    <p>“Bu çok popüler olacak. Madde şöyle. ‘Karar verildi. Abagail Ana, kurul tarafından teklif edilmiş herhangi bir eylemi veto etme mutlak yetkisine sahiptir.’”</p>

    <p>“Tanrım! Abagail Ana buna razı olacak mı?”</p>

    <p>“Sanırım. Ama bu yetkisini kullanacağını hiç sanmıyorum. Onu sadece görünürde güce sahip olan bir lider pozisyonuna yerleştirmezsek işleyen bir hükümet kurma şansımız çok düşük olur. O hepimizin ortak noktası. Her birimiz onun dahil olduğu doğaüstü deneyimler yaşadık. Ve onda... bir tür güç alanı mevcut. Herkes onu tarif ederken aynı sıfatları kullanıyor: <em>iyi, şefkatli, yaşlı, bilge, zeki, nazik.</em> Bu insanlar iki çeşit rüyayı da görmüş. Biri, istisnasız hepsinin ödünü koparmış. Diğeriyse kendilerini iyi ve güvende hissettirmiş. Onları korkutan rüyalar yüzünden kendilerini güvende hissettiren rüyaların kaynağını daha da çok seviyorlar. Abagail Ana’yı sadece görünürde liderimiz olacağına ikna edebiliriz. Bence onun tercihi de bu yönde olur. Fazlasıyla yaşlı, yorgun...”</p>

    <p>Stu başını iki yana sallıyordu. “Yaşlı ve yorgun olabilir, ama Kara Adam sorununu bir Haçlı Seferi olarak görüyor Glen. Ve bu konuda yalnız da değil. Biliyorsun.”</p>

    <p>“Yani sorumluluğu cidden üstlenmek isteyebilir mi?”</p>

    <p>“Belki öyle daha iyi olur,” dedi Stu. “Ne de olsa rüyalarımızda gördüğümüz <em>oydu.</em> Temsilciler Kurulu değil.”</p>

    <p>Glen başını iki yana salladı. “Hayır, rüyalar olsun olmasın kendimizi kıyamet sonrası bir iyi kötü savaşının piyonları olarak kabul etmem mümkün değil. Kahretsin bu çok mantıksız!”</p>

    <p>Stu omuz silkti. “Eh, en iyisi şimdilik bu konuya girmeyelim. Bence ona veto yetkisi verme fikrin çok yerinde. Aslında daha da fazlası olabilir. Hem teklifte bulunma, hem reddetme yetkisi verebiliriz.”</p>

    <p>“Ama tam yetki değil,” dedi Glen hemen.</p>

    <p>“Değil. Teklifleri önce Temsilciler Kurulu’nda değerlendirilecek,” dedi Stu. Ardından ekledi. “Ama niyetimizin tam tersi bir durum oluşabilir ve asıl işlevsiz merci biz olabiliriz.”</p>

    <p>Uzun bir sessizlik oldu. Glen alnını eline dayadı. “Haklısın,” dedi sonunda. “Tamamen bir kukla olamaz... en azından kendi fikirleri olabileceğini kabul etmeliyiz. Ve bu noktada bulanık kristal küremi çantama geri koyuyorum. Doğu Teksas. Çünkü Abagail Ana, biz sosyologların, diğerine-yönelik dediği türden biri.”</p>

    <p>“Diğeri kim?”</p>

    <p>“Tanrı? Thor? Allah? Pee-wee Herman? Fark etmiyor. Bunun anlamı şu, Abagail Ana’nın söylediklerini yönlendiren etken, her zaman bu toplumun ihtiyaçları olmayabilir. Kulağı bir başka seste de olacak. Jeanne d’Arc gibi. Sonunda kendimizi teokrasinin pençesinde bulabileceğimizi hatırlatmış oldun.”</p>

    <p>“Teok-ne?”</p>

    <p>“Tanrı yolculuğu,” dedi Glen. Sesi pek mutlu değildi. “Küçükken hiç büyüyünce Nebraska’dan yüz sekiz yaşında siyah bir kadının yedi yüksek rahibinden/rahibesinden biri olacağını hayal etmiş miydin Stu?”</p>

    <p>Stu gözlerini ona dikip baktı. Sonra sordu. “Şaraptan hiç kaldı mı?”</p>

    <p>“Bitti.”</p>

    <p>“Siktir.”</p>

    <p>“Evet,” dedi Glen. Bir an birbirlerine sessizce baktıktan sonra aynı anda kahkahayı bastılar.</p>

    <p class="paragraf">Bu kesinlikle Abagail Ana’nın yaşadığı en güzel evdi ve etrafı camla kaplı verandada oturmak aklına 1936 veya 1937’de Hemingford’a gelmiş olan bir gezgin satıcıyı getirmişti. Hayatında tanıdığı en tatlı dilli adamdı; tatlı diliyle yılanı deliğinden çıkarabilir, kuşları dallardan indirebilirdi. İsmi Bay Donald King olan bu adama, Abagail Freemantle’dan ne istediğini sormuş, o da, “Benim işim sizi memnun etmek hanımefendi,” demişti. “Okumayı sever misiniz? Ya da radyo dinlemeyi? Belki de sadece yorgun ayaklarınızı eski bir pufun üstüne uzatıp, evrenin koca bovling salonunda yuvarlanmakta olan dünyanın seslerini dinlemeyi seviyorsunuzdur.”</p>

    <p>Abagail Ana tüm bunları yapmayı sevdiğini kabul etmiş, Motorola’nın önceki ay doksan balya samanın ücretini ödemek için satıldığından bahsetmemişti.</p>

    <p>“Eh, ben de bunları satıyorum işte,” demişti tatlı dilli gezgin satıcı. “İsmi tüm yedek parçalarıyla eksiksiz bir Electrolux temizlik seti olabilir ama size asıl kazandırdığı, boş zaman. Seti fişe takın ve vaktinizi değerlendirmek için yeni seçenekleri rahatlıkla gözden geçirin. Ödemeler ise neredeyse ev işleriniz kadar kolay.”</p>

    <p>Bunalım’ın en kötü günleriydi, torunlarına doğum günlerinde kurdele alabilmek için yirmi sent bile ayıramıyorken Electrolux temizlik seti sadece bir hayalden ibaretti. Ama Peru, Indiana’dan Bay Donald King öylesine tatlı dilliydi ki! Öyle böyle değildi! Onu bir daha hiç görmemiş, ama ismini de hiç unutmamıştı. Beyaz bir hanımın kalbini kırmaya gittiğine iddiaya girerdi. Herkesin bir anda her şeyi alabilecek güce kavuşmuş gibi göründüğü, Nazi savaşının bitiminden sonra gelen döneme dek bir elektrikli süpürgesi olmadı. En fakir kesimin bile bahçedeki kulübesinde saklı bir Mercury’si vardı.</p>

    <p>Nick’in Boulder’ın Mapleton Hill mahallesinde olduğunu söylediği bu evde (Abagail Ana salgından önce <em>burada</em> pek fazla siyahın yaşamakta olduğunu hiç sanmıyordu) daha önce duyduğu her tür ev aleti, hatta hiç duymadıkları vardı. Bulaşık makinesi, biri sadece üst kat için olan <em>iki</em> elektrikli süpürge, çöp öğütme makinesi, mikrodalga fırın, çamaşır yıkama ve kurutma makineleri vardı. Mutfakta ayrıca çelik bir kutuya benzer bir alet duruyordu. Nick’in iyi arkadaşı Ralph Brentner bunun bir ‘çöp ezici’ olduğunu söylemişti. Elli kiloluk çöp aletin içine atılıyor, küçük bir çöp bloku halinde çıkıyordu. Şu hayatta mucizeler hiç tükenmiyordu.</p>

    <p>Ama düşününce, bazıları tükeniyordu aslında.</p>

    <p>Sallanan sandalyede oturup sallanırken gözü bodruma doğru inen bir uzatma kablosuna takıldı. Muhtemelen evin sakinleri ılık yaz gecelerinde verandada radyo dinliyor, hatta belki o şirin, yuvarlak televizyonda beyzbol maçı izliyordu. Bu prizlerden her evde kim bilir kaç tane vardı. Kimse onları düşünmezdi... ta ki bir gün işe yaramaz hale gelene dek. Sonra günlük hayatlarında ne kadar büyük yerleri olduğunu fark ederlerdi. Tüm o boş vakitler, Don King’in uzun yıllar önce bahsettiği memnuniyet... hepsi duvardaki prizlerin sayesindeydi. O olmadan tüm o aletler, mikrodalga fırınlar ve çöp eziciler sadece şapka asmaya yarardı.</p>

    <p>Hey! Kendi mütevazı evi bile prizlerin ölümüne bu evden daha hazırlıklıydı. Burada biri ona ta Boulder Deresi’nden su taşımak zorunda kalıyor ve sağlığı için içmeden önce suyu mutlaka kaynatması gerekiyordu. Evindeyse kendi tulumbası vardı. Burada, Nick ve Ralph kamyonetle Port-O-San adında çirkin bir alet getirip, arka bahçeye koymuştu. Oysa evinde, dışarıda kendi helası vardı. Kendi çamaşır leğenini Maytag çamaşır yıkama ve kurulama makinesine asla değişmezdi. Nick’ten yeni bir leğen istemiş, Brad Kitchner, ona bir yerlerden güzel bir çitileme tahtası ve sabun bulmuştu. Belki kendi çamaşırını yıkamakta ısrar ettiği için onu bir baş belası olarak görüyorlardı, ama hayatı boyunca kendi çamaşırını kendi yıkamıştı, bu saatten sonra başkalarına yıkatmaya başlayacak değildi. Hem temizlik imandan gelirdi. Tüm ihtiyarlar gibi ara sıra başına ufak tefek kazalar geliyordu ve kendi çamaşırını yıkadığı sürece bu kazaları kimse öğrenmek zorunda değildi.</p>

    <p>Bir gün elektriğe tekrar kavuşacaklardı elbette. Tanrı’nın ona rüyalarında gösterdiklerinden biri de buydu. Onları nelerin beklediğini kısmen rüyalar, kısmen de sağduyusu sayesinde büyük ölçüde biliyordu. İki etki, ayırt edilemeyecek ölçüde iç içe geçmişti.</p>

    <p>Bütün bu insanlar çok yakında kafaları kesik tavuklar gibi şaşkınca koşturmayı bırakacak ve bir araya gelmeye başlayacaktı. Glen Bateman (gözünü, bir yarış simsarının sahte bir on papele baktığı gibi sürekli üzerinde hissediyordu) gibi bir sosyolog değildi ama insanların er geç bir araya geleceğini biliyordu. Samimiyet, insan ırklarının hem laneti, hem nimetiydi. Öyle ki altı kişi bir sel baskınında kilisenin çatısı üzerinde Mississippi’de sürükleniyor olsa çatı kıyıya varır varmaz kendi aralarında bingo oynamaya başlardı.</p>

    <p>Önce bir tür hükümet kurma işine girişecekler ve muhtemelen onu başa getirmek isteyeceklerdi. Çok istese de bunu kabul edemezdi elbette; Tanrı’nın isteği bu değildi. Fani işleri, mesela elektriği geri getirmeyi onlar yapabilirdi. İlk işi şu “çöp ezici”yi denemek olacaktı. Şehir gazını açacaklar, böylece kışın ısınabileceklerdi. Kendi planlarını yapıp uygulayacaklardı, Abagail Ana için hava hoştu. Burnunu bu tür işlere sokmaya niyeti yoktu. Nick’in yönetimde yer alması için ısrar edecekti. Belki bir de Ralph’in. Teksaslı iyi birine benziyor, aklının ermediği durumlarda çenesini tutmayı biliyordu. Muhtemelen şişman çocuğu, Harold’ı da aralarına almak isteyeceklerdi. Abagail Ana ondan hoşlanmasa da itiraz etmeyecekti. Harold, onu huzursuz ediyordu. Mütemadiyen sırıtıyor, ama tebessümü hiçbir zaman gözlerine yansımıyordu. Hoştu, konuşurken doğru sözleri kullanıyordu, ama gözleri topraktan fırlayan iki soğuk taş parçası gibiydi.</p>

    <p>Harold’ın bir tür sırrı olduğunu düşünüyordu. Kalbinin derinliklerinde gizli, pis kokulu, çirkin bir sır. Ne olabileceğine dair hiçbir fikri yoktu; bilmesi Tanrı’nın istekleri arasında değildi, demek ki bu insanlarla ilgili planında önemli bir yer tutmuyordu. Yine de şişman çocuğun yönetimin bir parçası olması fikri onu tedirgin ediyordu... ama bir şey söylemeyecekti.</p>

    <p>Sallanan sandalyesinde halinden memnun bir şekilde otururken onların yönetiminde ve görüşmelerinde yer almasının tek sebebinin Kara Adam olduğunu düşündü.</p>

    <p>Kendine Flagg demekten hoşlansa da aslında bir ismi yoktu... en azından o an için. Ve dağların öte tarafında çoktan işe koyulmuştu. Abagail Ana, onun planlarını bilmiyordu; onlar da şişman Harold’ın kalbindeki sırlar gibi perdeler ardında gizliydi. Ama ayrıntıları bilmesine gerek de yoktu zaten. Hedefi çok açıktı: hepsini yok etmek.</p>

    <p>Kara Adam’ı şaşırtıcı bir netlikle çözmüştü. Onu rüyalarında gören insanların tümü Özgür Bölge’ye onu yerinde görebilmek için gelmişti ve bazen bitap düşürücü olsa da hepsini kabul etmişti... hepsi de rüyalarında Abagail Ana’yı ve <em>onu</em> gördüğünü söylemek istiyordu. Ondan ölesiye korkuyorlardı ve Abagail Ana onları elinden geldiğince avutup içlerini rahatlatıyordu ama içten içe şu Flagg’i yolda görseler tanımayacaklarını düşünüyordu... o tanınmak <em>istemediği</em> sürece elbette. Onu <em>hissedebilirlerdi,</em> mezarınızın üstünde bir kaz yürürse hissedeceğiniz türden soğuk bir ürperti, ateş yükselmesi gibi ani bir sıcaklık veya kulaklarda ya da şakaklarda hissedilen anlık ağrılar şeklinde kendini gösterebilirdi. Bu insanlar iki kafası veya altı gözü ya da boynuzları olduğunu sanıyor ama yanılıyordu. Sütçüden veya postacıdan farklı görünmüyordu muhtemelen.</p>

    <p>Bilinçli kötülüğün gerisinde bilinçsiz bir karanlığın olduğunu tahmin ediyordu. Dünyadaki kara ruhlu insanları ayıran özellik de buydu; yaratamıyorlar, sadece yıkıyorlardı. Yaratıcı Tanrı, insanı kendisinin bir sureti olarak yaratmıştı, bu yüzden onun ışığı altında varlığını sürdüren her kadın ve erkekte yaratıcılık özelliği, ellerini uzatıp dünyayı makul bir düzenle şekillendirme güdüsü vardı. Kara Adam’sa var olan şekli bozmak istiyordu... zaten tek yapabildiği bozmaktı. Sahte Mesih miydi? Bozguncu da denebilirdi.</p>

    <p>Elbette onun da takipçileri olacaktı; <em>bu</em> yeni havadis sayılmazdı. Yalancının biriydi, babası da Yalanların Babası’ydı. Gökyüzünde parlayan, ışıldayan havai fişekleriyle gözleri kamaştıran koca bir neon lamba gibi olacaktı. Peşine takılmış çaylak bozguncular, tıpkı bir neon lamba gibi aynı basit şekli sürekli tekrarlamakta olduğunu fark etmeyecekti. Karmaşık tüpleri dolduran ve güzel şekiller oluşturan gazın, salınırsa sessizce uçup ardında bir tat ya da bir koku bırakmadan dağılacağını görebilecek kabiliyetten yoksunlardı.</p>

    <p>Kimileri bu çıkarımı zamanla kendi başlarına yapacaktı, krallığında asla huzur hüküm sürmeyecekti. Sınırlarını belirleyen dikenli teller ve nöbetçi kulübeleri, dışarıdan gelmeye kalkanları olduğu kadar kaçmak isteyenleri de engelleyecekti.</p>

    <p>Kara Adam kazanacak mıydı?</p>

    <p>Abagail Ana mağlup edilebileceğinden emin değildi. Tıpkı onu hissettiği gibi onun da kendisinin farkında olduğunu ve hiçbir şeyin ona sıska, kara derili bedenini telefon direklerinden yapılma çarmıha gererek kargalara yem etmek kadar zevk vermeyeceğini biliyordu. Çarmıha germe eylemlerini kendinden başka pek az kişinin rüyalarında gördüğünü biliyordu. Görenler ise ondan başka kimseye bundan bahsetmemişti muhtemelen. Ve bunların hiçbiri soruya cevap vermiyordu.</p>

    <p>Kara Adam kazanacak mıydı?</p>

    <p>Bu sorunun cevabı da ona bildirilmeyenler arasındaydı. Tanrı’nın işlerinden ve yöntemlerinden sorgu sual olmazdı. İsrailoğullarının nesiller boyu Mısırlıların boyunduruğu altında sürünüp zorluklar çekmesi de onun buyruğuydu. Hazreti Yusuf’u sırtındaki rengârenk ceketi kabaca yırtılıp alınarak köleliğe gönderen de oydu. Talihsiz Eyüp Peygamber’in üzerine yüz salgın göndermek ve yegâne oğlunun bir ağaçta sallanmasına göz yummak da onun tasarrufuydu.</p>

    <p>Tanrı oyunları seviyordu, bir ölümlü olsaydı muhtemelen vaktinin çoğunu Pop Mann’ın Hemingford Home’daki bakkalının arka verandasında, dama tahtasının üzerine eğilmiş halde geçirirdi. Kırmızıyı siyaha, beyazı siyaha oynamıştı. Kendi istediği zamanda üstün gelecek, hükmünü sürecekti. Ama bunun bu sene veya önlerindeki bin sene içinde olması şart değildi... ve Kara Adam’ın yeteneğiyle kandırma gücünü gözünde büyütmeyecekti. Eğer o neon gazıysa Abagail Ana çorak topraklar üzerinde devasa bir yağmur bulutu oluşturan toz zerreciğiydi. Tanrı’nın hizmetindeki bir başka neferdi, emeklilik yaşını çoktan geçmiş olsa da!</p>

    <p>“Buyruğun yerine gelecek,” dedi ve elini cebine atıp bir paket Planters fıstık çıkardı. Son doktoru, Doktor Staunton, ona tuzlu yiyeceklerden uzak durmasını söylemişti, ama o ne bilirdi? Seksen altı yaşından sonra ona sağlığı için önerilerde bulunmuş olan iki doktordan da fazla yaşamıştı ve canı isterse birkaç fıstık yiyebilirdi. Dişetlerini çok acıtıyorlardı ama tatları o kadar güzeldi ki!</p>

    <p>O fıstıkları yerken başındaki tüylü şapkasını hafifçe geriye itmiş olan Ralph Brentner çıkageldi. Verandanın kapısını tıklatırken şapkasını çıkardı. “Uyanık mısın, ana?”</p>

    <p>“Evet,” dedi Abagail Ana fıstıkları çiğnerken. “İçeri gel Ralph. Fıstıkları dişetlerimle ezerek yemeye çalışıyordum.”</p>

    <p>Ralph gülerek içeri girdi. “Çok yorgun değilsen gelip sana merhaba demek isteyen insanlar var. Yaklaşık bir saat önce geldiler. Oldukça iyi bir grup olduklarını söyleyebilirim. Liderleri şu uzun saçlı adamlardan ama ne yaptığını biliyor gibi görünüyor. Adı Underwood.”</p>

    <p>“Gelsinler Ralph. Sorun değil.”</p>

    <p>“Tamam,” diyerek kapıya yöneldi Ralph.</p>

    <p>“Nick nerede?” diye sordu Abagail Ana. “Bugün onu hiç görmedim. Dün de görmemiştim. Yoksa bizi unuttu mu artık?”</p>

    <p>“Baraja gitmişti,” dedi Ralph. “Şu elektrikçi Brad Kitchner ile birlikte. Santrale bakıyorlar.” Burnunun kenarını ovuşturdu. “Bu sabah dışarıdaydım. Bütün bu şeflerin emirler verebileceği bir Kızılderili olsa iyi olur diye düşündüm.”</p>

    <p>Abagail Ana gevrek gevrek güldü. Ralph’ten <em>gerçekten</em> hoşlanıyordu. Basit bir ruhu vardı, ama kurnazdı. İşlerin nasıl yürüdüğünü kavrayabiliyordu. Artık herkesin Özgür Bölge Radyosu dediği telsiz yayınlarını başlatanın o olduğunu duyduğunda hiç şaşırmamıştı. Traktörün aküsü çatlayıp ayrıldığında, tutkalla yapıştırmayı denemekten korkmayacak ve tutkal işe yararsa şekilsiz şapkasını çıkarıp yüzünde üzerine düşen işleri bitirip oltasını omzuna atmış on bir yaşında bir çocuğun sırıtışıyla kelleşmiş kafasını kaşıyacak türden bir adamdı. İşler yolunda gitmediğinde etrafınızda olmasını isteyeceğiniz türden biriydi. Her nasılsa bütün sorunlara bir çözüm bulabilirdi. Bisiklet pompasının ucuna başka boydaki lastikleri şişirmeye imkân tanıyan parçayı takabilir, tuhaf vızıltılar çıkaran fırında ne gibi bir sorun olduğunu bir bakışta anlayabilir, ama işe geliş gidişte kart basılan bir yerde çalışırsa nedense hep geç kalarak kısa sürede kovulurdu. Doğru karıştırılırsa domuz dışkısının mısır gübresi olarak kullanılabileceğini, salatalık turşusu yapmayı bilir, ama bir araç kredisi anlaşmasının maddelerini kavrayamaz, araba satıcıları tarafından her seferinde nasıl kazıklandığını bir türlü anlayamazdı. Ralph Brentner tarafından doldurulmuş bir iş başvuru formu, Hamilton-Beach mutfak robotundan çıkmış gibi görünürdü –yazım hatalarıyla dolu, köşeleri kıvrılmış, mürekkep ve yağlı parmak izleriyle kaplı. Özgeçmişi kısa süren başarısız kariyer girişimleriyle doluydu. Ama dünyanın kumaşı yırtılmaya başlayınca en çok, “Hadi biraz tutkal sürmeyi deneyelim, bakalım <em>bu</em> işe yarayacak mı?” demekten korkmayacak Ralph Brentner’lara ihtiyaç duyulurdu. Ve dedikleri çoğunlukla işe yarardı.</p>

    <p>“Sen iyi bir adamsın Ralph, biliyorsun değil mi? Öylesin.”</p>

    <p>“Sen de öyle, ana. Adam değilsin tabii, ne demek istediğimi anlamışsındır. Her neyse, biz çalışırken yanımıza Rcdman denen adam geldi. Nick’le bir komite hakkında konuşmak istiyormuş.”</p>

    <p>“Peki Nick ne dedi?”</p>

    <p>“Şey, birkaç sayfa yazdı. Özetlemek gerekirse Abagail Ana’ya uyarsa bana da uyar dedi. Senin için bir sakıncası var mı?”</p>

    <p>“Benim gibi bir ihtiyarın böyle konularda söyleyecek nesi olabilir, cancağızım?”</p>

    <p>“Pek çok şeyi,” dedi Ralph ciddi, neredeyse şok olmuş bir ifadeyle. “Burada oluşumuzun sebebi sensin. Sen ne istersen onu yaparız.”</p>

    <p>“İstediğim, şimdiye kadar olduğu gibi özgür bir şekilde yaşamak, bir Amerikalı gibi. Sözümü zamanı geldiğinde söylerim. Bir Amerikalı gibi.”</p>

    <p>“Bunların hepsine sahip olacaksın.”</p>

    <p>“Geri kalanlar da aynı şekilde mi düşünüyor Ralph?”</p>

    <p>“Kesinlikle.”</p>

    <p>“Tamam o halde.” Sakin bir ifadeyle sallandı. “İnsanların harekete geçme vakti geldi. Başıboş halde aylaklık ediyorlar. Çoğu, birinin onlara ne yapmaları gerektiğini söylemesini bekliyor.”</p>

    <p>“O halde başlayabilirim?”</p>

    <p>“Neye?”</p>

    <p>“Şey, Nick ve Stu bir baskı makinesi bulup bulamayacağımı sordu. Elektrik gelirse çalıştırabileceğimi söylediler. Ama elektriğe gerek yok. Tek yapmam gereken liseye gidip bulabildiğim en büyük elle çalışan teksir makinesini bulmak. El ilanları istiyorlar.” Başını iki yana salladı. “Hem de yedi yüz adet! Halbuki burada taş çatlasa dört yüz kişiyiz.”</p>

    <p>“Ve biz çene çalarken bunların on dokuzu kapıda güneş çarpması tehlikesiyle karşı karşıya bir halde beklemekte. Hadi onları içeri alalım.”</p>

    <p>“Tamam.” Ralph kapıya yöneldi.</p>

    <p>“Ve Ralph?”</p>

    <p>Ralph, ona döndü.</p>

    <p>“Bin tane bas.”</p>

    <p class="paragraf">Ralph’in açtığı kapıdan içeri girdikleri an içindeki günahı hissetti. Günahların anası olarak düşündüğü günahı. Günahların babası hırsızlıktı; On Emir’den her biri, sonuç olarak buna bağlanırdı: “Çalmayacaksın.” Cinayet, hayatı çalmaktı; zina, eşi çalmak; açgözlülük, sırrı; küfür, Tanrı’nın adını cennetteki evinden çalıp bir fahişe gibi sokaklara düşürmekti. Asla bir hırsız olmamıştı. Ufak çaptaki araklamalar sayılmazdı.</p>

    <p>Günahların anası, kibirdi.</p>

    <p>Kibir, şeytanın insan ırkındaki dişi yönüydü. Daima üretken olan sessiz günah yumurtası. Kibir, Musa’yı üzümlerin kocaman olduğu Kenan Diyarı’ndan uzak tutmuştu. <em>Susadığımızda bize taştan su çıkaran kimdi?</em> diye sormuştu İsrailoğulları ve Musa, <em>ben çıkardım,</em> diye cevap vermişti.</p>

    <p>Daima gururlu bir kadın olagelmişti. Elleri ve dizleri üstüne çökerek yıkadığı yerden (peki ona yıkamakta kullandığı elleri, dizleri ve suyu kim vermişti?) hiçbir çocuğunun hapse girmemiş, uyuşturucu ve içkiye bulaşmamış, yanlış işler yapmamış olmasından gurur duymuştu, ama çocukların anaları, Tanrı’nın kız evlatlarıydı. Hayatı onu gururlandırıyordu, ama hayatını kendi yaratmamıştı. Kibir, iradenin lanetiydi ve tıpkı bir kadın gibi o da cazibeye sahipti. Abagail Ana bu yaşa gelmiş olmasına rağmen bu günahın tüm yanılsamalarına ve büyüsüne hâkim değildi.</p>

    <p>Kapıdan içeri girdiklerinde şöyle düşündü: <em>Beni görmeye geldiler.</em> Ve bu günahın ardından bir dizi küfür içeren benzetme, aniden zihninde belirdi: Komünyon ayinine katılmış gibi birer birer içeri girmeleri, bakışları çoğunlukla önünde olan genç liderleri, yanında sarışın bir kadın, hemen arkasında küçük bir çocuk ve kapkara saçlarında grilerin göze çarptığı koyu renk gözlü bir kadın. Diğerleri onların arkasında bir sıra oluşturmuştu.</p>

    <p>Genç adam verandanın basamaklarını tırmandı, ama kadını aşağıda kaldı. Adamın saçları, Ralph’in dediği gibi uzun ama temizdi. Kızılımsı sarı sakalları bir hayli uzundu. Alnına ve ağız çevresine taze endişe çizgileri eklenmiş, güçlü bir yüzü vardı.</p>

    <p>“Sahiden gerçeksin,” dedi yumuşak sesle.</p>

    <p>“Şu işe bak, bana da hep öyle gelmiştir. Adım Abagail Freemantle, ama buradakilerin çoğu bana Abagail Ana der. Aramıza hoş geldiniz.”</p>

    <p>“Teşekkürler,” dedi boğuk sesle ve Abagail Ana, gözyaşlarını zor tutmakta olduğunu gördü. “Ben... biz... burada olmaktan çok mutluyuz. Adım Larry Underwood.”</p>

    <p>Abagail Ana’nın uzattığı elini hafifçe, şaşkınca tuttu ve yaşlı kadın içindeki kibri tekrar hissetti. Genç adam, omuzları çökmüş halde basamaklardan indi. Artık buraya ulaştıklarına göre rahatlayıp gevşeyebilir, diye düşündü Abagail Ana. Artık burada ve dünyanın bütün yükünü omuzlarında taşımak zorunda değil. Kendinden şüphe duyan bir adam, özellikle hâlâ eğilebilecek yaş bir fidan sayılabilecek, onun gibi genç biri, bu kadar uzun süre bu kadar fazla çaba göstermek zorunda kalmamalıydı. Abagail Ana ondan hoşlanmıştı.</p>

    <p>Sıra, genç adamın menekşe rengi gözleri olan, ufak tefek, güzel kadınındaydı. Abagail Ana’ya cesurca ama içinde küçümseme olmayan bir ifadeyle baktı. “Ben Lucy Swann. Sizinle tanıştığıma memnun oldum.” Üzerinde pantolon vardı, hayali eteğini tutarak reverans yaptı.</p>

    <p>“Geldiğine sevindim Lucy.”</p>

    <p>“Acaba bir soru sormamın sakıncası var mı? Şey...” Kızararak gözlerini kaçırdı.</p>

    <p>“Yüz sekiz yaşındayım,” dedi Abagail Ana nazikçe. “Ama bazen iki yüz on altıymışım gibi geliyor.”</p>

    <p>“Sizi rüyamda gördüm,” dedi Lucy ve diğerlerinin yanına döndü.</p>

    <p>Sonra sıra kara gözlü kadınla çocuğa geldi. Kadın, ona ciddi bir ifadeyle, gözlerini kırpmadan baktı; çocuğun yüzündeyse samimi bir şaşkınlık vardı. Çocuk zararsızdı. Ama kadın, mezarındaymış gibi içinin buz kesmesine sebep oldu. <em>Kara Adam burada,</em> diye düşündü. <em>Bu kadının şekline bürünerek gelmiş... sakınmamız gerek, çünkü kendinden başka şekillere girebiliyor... kurt... karga... yılan.</em></p>

    <p>Kendisi için hâlâ korku duyuyordu, bir an için saçlarında beyazlar olan bu kadının uzanarak boynunu kırıvereceğini düşündü. O an hayalinde kadının suratı yok oldu ve Abagail Ana karanlık, lanetli, kaybolmuş ve çaresiz iki gözün, kapkara bir boşluktan kendisine bakmakta olduğunu gördü.</p>

    <p>Ama karşısındaki <em>o</em> değil, sadece bir kadındı. Kara Adam, başkasının kılığında bile olsa buraya gelmeye cesaret edemezdi. Bu sadece kolunu çocuğun omzuna dolamış, hassas bir yüze sahip, güzel bir kadındı. Sadece bir hayal görmüştü. Hepsi buydu.</p>

    <p>Nadine Cross için karmaşık, kafa karıştıran bir an olmuştu. Bahçeden içeri girdiklerinde iyiydi. Larry, yaşlı kadınla konuşmaya başlayana dek iyiydi. Sonra üzerine aniden dehşet ve tiksinti hissi çökmüştü. Bu kadın...</p>

    <p><em>Görebiliyordu.</em></p>

    <p>Evet. İhtiyar kadının içini, karanlığın tohumunun atılıp büyüdüğü kuytu köşesini göreceğinden korkuyordu. Yaşlı kadının verandadaki sandalyesinden kalkıp onu ifşa etmesinden, Joe’yu bırakıp ait olduklarına <em>(ona)</em> gitmesini söyleyerek kovmasından korkuyordu.</p>

    <p>Kendi bulanık korkularıyla sarmalanmış halde birbirlerine baktılar. Birbirlerini tarttılar. Kısacık bir andı, ama ikisine de çok uzun gelmişti.</p>

    <p><em>Şeytanın tohumu içinde,</em> diye düşündü Abagail Freemantle.</p>

    <p><em>Bütün güçleri burada,</em> diye düşündü Nadine. <em>Başka türlüsünü düşünseler de tek sahip oldukları bu kadın.</em></p>

    <p>Joe sabırsızlanarak kolunu çekiştirdi.</p>

    <p>“Merhaba,” dedi ince, cılız bir sesle. “Ben Nadine Cross.”</p>

    <p>“Kim olduğunu biliyorum,” dedi yaşlı kadın.</p>

    <p>Kelimeler havada asılı kalarak diğerlerinin bir anda susup dikkat kesilmesine sebep oldu. İnsanlar akılları karışmış halde onlara döndü.</p>

    <p>“Sahi mi?” diye sordu Nadine yumuşak sesle. Aniden tek koruması Joe’ymuş gibi gelmeye başlamıştı.</p>

    <p>Çocuğu bir rehine gibi yavaşça önüne çekti. Joe’nun deniz yeşili garip gözleri Abagail Ana’ya çevrildi.</p>

    <p>“Bu Joe,” dedi Nadine. “Onu da tanıyor musunuz?”</p>

    <p>Abagail Ana’nın gözleri, kendine Nadine Cross diyen kadınınkilere kilitlenmiş, ensesini ince bir ter tabakası kaplamıştı.</p>

    <p>“Onun ismi Joe’ysa benimki de Cassandra,” dedi. “Ve senin de annesi olduğunu sanmıyorum.” Bakışlarını rahatlamaya benzer bir hisle çocuğa çevirdi, kadının her nasılsa kazandığına dair tuhaf hissini bastırmakta başarısız oldu. Kadın, küçük çocuğu aralarına sokarak onu görevi her neyse onu yapmaktan alıkoymuştu... ama bu çok ani olmuştu, buna hazır değildi!</p>

    <p>“Adın ne yavrum?” diye sordu çocuğa.</p>

    <p>Çocuk boğazına takılmış bir kemik varmışçasına zorlandı. “Söylemez,” dedi Nadine elini çocuğun omzuna koyarak. “Söyleyemez. Hatırladığını sanmı...”</p>

    <p>Joe bir anda konuştu. <em>“Leo!”</em> dedi ani bir kuvvet ve berrak bir sesle. “Leo Rockway, adım bu! Ben Leo’yum!” Ve neşeyle gülerek kendini Abagail Ana’nın kucağına attı. Bu gelişme, kalabalıktan kahkahalar ve alkış sesleri yükselmesine sebep oldu. Nadine deyim yerindeyse görünmez olmuş, tüm ilgi çocuğun üzerine odaklanmıştı. Abby hayati bir önem taşıyan fırsatın, bir keşfin yakalanamadan kaçıp gittiğini hissetti.</p>

    <p>“Joe,” diye seslendi Nadine. Yüzü ifadesizdi, duygularını yine kontrol altına almıştı.</p>

    <p>Çocuk, Abagail Ana’dan biraz uzaklaşıp ona baktı.</p>

    <p>“Gel,” dedi Nadine. Gözlerini kırpmadan Abby’ye bakıyor, çocukla değil onunla konuşuyordu. “O çok yaşlı bir kadın. Bilmeden incitebilirsin. Yaşlı ve... pek güçlü değil.”</p>

    <p>“Ah, onun gibi bir çocukla başa çıkabilecek kadar güçlüyüm,” dedi Abagail Ana, ama kendi sesi kulağına tuhaf bir şekilde güvensiz geldi. “Zorlu bir yolculuk yapmış gibi görünüyor.”</p>

    <p>“Epey yoruldu. Görünüşe göre siz de öyle. Hadi Joe.”</p>

    <p>“Onu sevdim,” dedi çocuk yerinden kıpırdamayarak.</p>

    <p>Nadine bir an irkilir gibi oldu. Sesi sertleşti. “Gel Joe!”</p>

    <p><em>“Benim adım Joe değil! Leo! Leo! Benim adım bu!”</em></p>

    <p>Umulmadık bir gelişme olduğunu, hâlâ devam ettiğini hisseden, ama ne olduğunu tam olarak kavrayamayan küçük kalabalık tekrar sessizliğe büründü.</p>

    <p>İki kadın yeniden göz göze geldi.</p>

    <p><em>Kim olduğunu biliyorum,</em> diyordu Abby’nin gözleri.</p>

    <p><em>Evet, ben de senin kim olduğunu biliyorum.</em></p>

    <p>Ama bu kez gözlerini ilk kaçıran Nadine oldu.</p>

    <p>“Pekâlâ,” dedi. “Leo veya hangisini tercih edersen. Onu daha fazla yormadan gel.”</p>

    <p>Çocuk, Abagail Ana’nın kucağından gönülsüzce ayrıldı.</p>

    <p>“İstediğin zaman ziyaretime gelebilirsin,” dedi Abby, ama gözlerini kaldırıp Nadine’i bu davete dahil etmedi.</p>

    <p>“Tamam,” dedi çocuk ve ona eliyle bir öpücük gönderdi. Nadine’in yüzü taş gibi ifadesizdi. Tek kelime etmeden döndü. Nadine’in çocuğun omzundaki kolu basamakları inerlerken destekten ziyade tasma gibi görünüyordu. Abagail Ana dikkatinin yine dağıldığını hissederek onları bakışlarıyla takip etti. Hissettiklerinden emin olamıyordu. Sadece bir başka kadındı işte... değil mi?</p>

    <p>Underwood adlı genç adam basamakların önünde dikiliyordu. Yüzünde fırtına bulutlarını andıran bir ifade vardı.</p>

    <p>“Neden öyle davrandın?” diye sordu kadına. Sesi alçaktı, ama Abagail Ana net bir şekilde duyabiliyordu.</p>

    <p>Kadın, ona hiç aldırmadı. Tek söz etmeksizin yanından geçip gitti. Çocuk, Underwood’a yalvarırcasına baktı, ama kadının sözü geçiyordu, en azından o an için öyleydi. Bu yüzden itiraz etmeksizin yürümeye devam etti.</p>

    <p>Bir sessizlik oldu ve Abagail Ana’nın aklına sessizliği bozacak bir şey gelmedi, ama bozulması gerekiyordu, değil mi?</p>

    <p>Bozmak onun görevi değil miydi?</p>

    <p>Ve yumuşak bir ses tonuyla sordu. <em>Öyle mi? Bu senin görevin mi? Tanrı seni buraya bu yüzden mi getirdi kadın? Özgür Bölge’nin Kapısındaki Resmi Karşılama Görevlisi olman için mi?</em></p>

    <p><em>Düşünemiyorum,</em> diye protesto etti. <em>Kadın haklıydı. GERÇEKTEN yorgunum.</em></p>

    <p><em>Kendisininkinden başka şekillere bürünebiliyor,</em> diye ısrarlı bir şekilde devam etti içindeki ses. <em>Kurt, karga, yılan... kadın.</em></p>

    <p>Ne anlama geliyordu? Ne oldu burada? Tanrı aşkına, ne?</p>

    <p><em>Pohpohlanmayı bekleyerek burada halimden memnun bir şekilde oturuyordum –evet, gerçeği inkâr etmeye gerek yok–, sonra o kadın geldi ve bir şey oldu ve ne olduğunu hatırlayamıyorum. O kadında bir şey vardı... yok muydu? Emin misin? Emin misin?</em></p>

    <p>Bir an sessizlik oldu ve herkes kendini kanıtlamasını beklercesine ona bakıyormuş gibi göründü. O ise bir şey yapmıyordu. Kadın ve çocuk görüş alanından çıkmıştı. Gerçek inananlar onlarmış, kendisi ise gerçek yüzünü anında gördükleri, sırıtan, bayağı bir şarlatanmış gibi orayı terk etmişlerdi.</p>

    <p><em>Ama bu haksızlık! Ben çok yaşlıyım!</em></p>

    <p>Bu düşüncenin hemen ardından bir başka ses konuştu. Kendisine ait olmayan, kısık, mantıklı bir sesti: <em>Kadının ne olduğunu göremeyecek kadar değil...</em></p>

    <p>Bir başka adam saygılı bir ifadeyle, tereddütle ona yaklaştı. “Merhaba Abagail Ana,” dedi. “Adım Zellman. Mark Zellman. Lowville, New York’tan. Sizi rüyamda gördüm.”</p>

    <p>Ve zihninde bir anda kristal keskinliğinde bir seçimle yüz yüze geldi. Bu adamın selamını alabilir, tedirginliğini giderip rahatlatmak için şakalar yapabilir (ama gereğinden fazla rahatlatmayacak şekilde) ve sonra sırayla diğerlerine de aynı şekilde davranabilirdi. Veya hepsini görmezden gelebilirdi. Düşünce zincirini benliğinin en derin noktalarına varana dek takip edebilir, Tanrı’nın neyi bilmesini istediğini keşfetmeye çalışabilirdi.</p>

    <p><em>O kadın...</em></p>

    <p><em>...ne?</em></p>

    <p>Fark eder miydi? Kadın gitmişti.</p>

    <p>“Küçük yeğenlerimden biri, bir ara New York’un dış mahallelerinden birinde yaşamıştı,” dedi Mark Zellman’a neşeyle. “Rouse’s Point diye bir yerde. Hemen ardında Vermont ve Champlain Gölü vardı. Herhalde hiç duymamışsındır değil mi?”</p>

    <p>Mark Zellman orayı biliyordu elbette. New York’taki herkesin de bildiğini söyledi. Kendisi daha önce hiç gitmiş miydi? Yüzünde üzgün bir ifade belirdi. Maalesef gitmemişti. Ama hep istemişti.</p>

    <p>“Ronnie’nin mektuplarında yazdıkları göz önüne alınırsa pek bir şey kaçırmamışsın derim,” dedi ve Zellman suratında koca bir gülümsemeyle yanından ayrıldı.</p>

    <p>Diğerleri de kendilerinden önce gelenlerin yaptığı ve sonraki günler ve haftalarda gelecek olanların yapacağı gibi yanına gelip, onu selamladı. Tony Donahue adında bir delikanlı. Araba tamircisi olan, Jack Jackson adında bir adam. Laurie Constable isminde bir hemşire... onun mesleğindekilere ihtiyaç olabilirdi. Herkesin yargıç diye hitap ettiği, Richard Farris isminde, yaşlı bir adam, ona büyük bir dikkatle baktı. Neredeyse kendini yine huzursuz hissettirecekti. Dick Vollman. Sandy DuChiens... güzel bir isimdi, Fransızca. Daha üç ay önce hayatını gözlük satarak kazanmakta olan Harry Dunbarton adında bir adam. Andrea Terminello. Bir Smith. Bir Rennett. Ve daha pek çoğu. Hepsiyle konuştu, başını salladı, gülümsedi ve içlerini rahatlattı, ama önceki günlerde hissettiği hoşnutluk bugün yok olmuştu. Tek hissettiği bileklerinde, parmaklarında ve dizlerindeki ağrıydı, bunun yanı sıra, Port-O-San’ı kullanmak zorunda kalacağına dair sinsi bir şüphe içini kemirmekteydi. Portatif tuvalete vaktinde ulaşamayıp elbisesini kirletmekten korkuyordu.</p>

    <p>İçinde yok olmaya yüz tutmuş bir başka his daha vardı (ve karanlık çöktüğünde tamamen gitmiş olacaktı), o da hayati önemde bir şeyi gözden kaçırdığı ve daha sonra bu yüzden çok pişman olacağıydı.</p>

    <p class="paragraf">Yazarken daha iyi düşünüyordu, bu yüzden bir siyah bir de mavi kalem kullanarak önemli olabilecek her şeyi not etti. Nick Andros, Baseline Yolu’nda Ralph Brentner ve Ralph’in birlikte olduğu Elise ile paylaştığı evin çalışma odasındaydı. Hava neredeyse kararmıştı. Flagstaff Dağı’nın dibinde, Boulder’ın merkezinden oldukça yüksekte inşa edilmiş olan ev çok güzeldi. Oturma odasının geniş pencerelerinden görülen manzara harikaydı. Binaları ve yollarıyla bütün kasaba, dev bir oyun tahtası gibi ayaklarının altındaydı. Pencerenin camları, içeriyi göstermeyen türdendi. Nick evin değerinin dört ila beş yüz bin dolar civarında olduğunu tahmin ediyordu... ve sahibiyle ailesi gizemli bir şekilde kayıptı.</p>

    <p>Shoyo’dan Boulder’a olan, tek başına başladığı, ardında Tom Cullen ve diğerlerinin ona katıldığı uzun yolculukta düzinelerce kasaba ve şehirden geçmiş, hepsinin de leş kokulu birer mezarlık haline geldiğini görmüştü. Boulder’ın farklı olması için bir sebep yoktu... ama öyleydi. Burada da binlerce ceset vardı ve sıcak günler sona erip, çürümeyi hızlandırarak hastalıklara yol açan yağışlar başlamadan icaplarına bakılmalıydı... ama <em>yeterince</em> ceset yoktu. Nick, Stu Redman ve kendisinden başka fark eden olup olmadığını merak etti. Belki Lauder etmişti. O neredeyse her şeyi fark ediyordu.</p>

    <p>Cesetlerle dolu her ev veya binaya karşılık, içinde hiç ceset bulunmayan on tanesi vardı. Salgının son dönemlerinde Boulder sakinlerinin büyük kesimi kasabayı terk etmiş olmalıydı. Ama neden? Eh, belki sebebi o kadar önemli değildi. Muhtemelen hiçbir zaman öğrenemeyeceklerdi. İşin harika tarafı, Abagail Ana’nın onları salgın kurbanlarından temizlenmiş belki de tek kasabaya getirmiş olmasıydı. Kendisi gibi agnostik birinin bile Abagail Ana’nın istihbaratı nereden aldığını merak etmesine sebep oluyordu.</p>

    <p>Nick, evin zemin katındaki üç odayı almıştı. Çam mobilyalarla döşenmiş, güzel odalardı. Ralph’i sevmişti, aynı evde yaşama fikri üzerinde çok düşünmemişti bile... ve Shoyo’dan Hemingford Home’a gelene dek başka insanlarla bir arada olmayı ne kadar özlediğini fark etmemişti. Henüz özlemini gidermiş değildi.</p>

    <p>Bu ev, şimdiye kadar yaşadığı en güzel yerdi. Arka tarafta, eve girebileceği kendine ait bir kapı vardı. On vitesli bisikletini, sayvan altında, diz hizasına dek yükselen, çürümekte olan, kokulu toz ağacı yaprakları arasına bırakıyordu. Tüm hayatı boyunca özendiği, ama sürekli yollarda geçirdiği yıllarda hiç yapamadığı bir şeyi yapmaya başlamıştı; bir kitap koleksiyonu oluşturuyordu. Eski günlerde çok fazla okurdu (bugünlerde ise oturup bir kitap ile uzunca bir sohbete pek vakit yoktu) ve raflardaki –hâlâ büyük bölümü boştu– kitaplardan bazıları, o günlerde günlüğü iki sentten kütüphanelerden kiraladığı eski dostlardı. Son birkaç yılda hiçbir yerde bir kütüphane kartı edinebilecek kadar uzun süre kalmamıştı. Diğerleri, henüz okumadığı, kütüphaneden ödünç aldığı ve okuma hevesi yarattığı kitaplardı. Bu kitaplardan biri, tükenmezkalemleri ve boş kâğıtlarıyla birlikte masanın üzerinde, sağ elinin hemen yanında duruyordu, William Styron’dan <em>Yakın Bu Evi.</em> Kitapla kaldığı yere, sokakta bulduğu on dolarlık bir banknot koymuştu. Yollarda çok miktarda para vardı, rüzgârla oradan oraya uçuyorlardı ve ne çok insanın –kendisi de dahil– onları yerden almak için duruyor oluşu onu hem şaşırtıyor, hem eğlendiriyordu. Neden ama? Kitaplar artık bedavaydı. Fikirler özgürdü. Bu düşünce bazen ona müthiş bir haz veriyordu. Bazen de ürkütüyordu.</p>

    <p>Masadaki boş kâğıtlar, aklındakiler! tüm düşünceleri aktardığı spiral telli defterden alınmaydı... muhteviyatı yarı günlük, yarı alışveriş listesiydi. Liste yapmaktan çok hoşlandığını keşfetmişti; soyunda muhasebeciler olduğundan şüpheleniyordu. Aklı karışmışken başvurulacak en iyi yöntemlerden birinin liste yapmak olduğunu görmüştü.</p>

    <p>Dikkatini tekrar önündeki boş kâğıda yöneltti.</p>

    <p>Görünüşe bakılırsa eski hayatlarından ihtiyaç duyup, istedikleri her şey, karanlık bir dolaptaki tozlu hazine gibi Doğu Boulder Enerji Santrali’nde bulunuyordu. Boulder’da toplanan insanların içini yeni yüzeye çıkmış, nahoş bir his sarmış gibiydi, karanlık çöktükten sonra mahalledeki perili evde oynamaya devam eden bir grup çocuğa benziyorlardı. Kasaba bazı yönlerden hayaleti andırıyordu. Buradaki varlıklarının mutlaka geçici olacağına dair kuvvetli bir his vardı içinde. Impening adında, daha önce Boulder’da yaşamış ve Boulder-Longmont Diagonal’deki IBM fabrikasında çalışmış bir adam vardı. Impening, huzursuzluğu körüklemeye kararlı görünüyordu. İnsanlara 1984 eylülünün ilk günlerinde Boulder’da beş santim kar olduğunu, kasımda ise havanın nefeslerini donduracak kadar soğuk olacağını söyleyip duruyordu. Nick bu tarz konuşmaların hiç olmamasını diledi. Impening orduda olsa bu davranışından ötürü ihraç edilirdi; bu boş bir mantıktı, mantık denebilirse tabii. Asıl önemli olan, insanların elektriği olan, ışıkların yandığı, bir düğmeye basarak sıcacık ısınabilecekleri evlerde yaşamaya başlamasından sonra Impening’in bu tarz söylemlerinin hiçbir etki gücünün kalmayacağıydı. İlk soğuk bastırmadan önce bunu başaramazlarsa insanlar ayrılıp dağılmaya başlayacak ve bu çözülmeyi hiçbir toplantı, temsilci veya karar durduramayacaktı.</p>

    <p>Ralph’e göre santralde çok fazla sorun yoktu, en azından görünüşte öyleydi. Santrali işleten ekipler, makinelerin bir kısmını kapamış, diğerleri de kendiliğinden durmuştu. Büyük türbin makinelerinden birkaçı, muhtemelen son güç akımı sırasında yanmıştı. Ralph bazı kabloların yenilenmesi gerektiğini, ama Brad Kitchner ve on on beş kişilik bir ekiple altından kalkabileceklerini söylemişti. Yanmış türbin jeneratörlerindeki eriyip kararmış bakır telleri çıkarıp, yenilerini yerleştirmek için çok daha büyük bir ekibe ihtiyaç duyacaklardı. Denver’daki dükkânlarda bol bol bakır tel vardı; Ralph ve Brad önceki hafta gidip kontrol etmişti. Yeterince işgücüyle santrali İşçi Bayramı’ndan önce çalışır hale getirebileceklerini düşünüyorlardı.</p>

    <p>“Sonra da bu kasabanın tanık olduğu en büyük partiyi vereceğiz!” demişti Brad.</p>

    <p>Kanun ve düzen. Canını sıkan konulardan biri buydu. Bu meseleyi olduğu gibi Stu Redman’a havale etse ne olurdu? Muhtemelen Stu bu işi üstlenmek istemezdi, ama Nick, onu ikna edebileceğini düşünüyordu... tek başına beceremezse Stu’nun arkadaşı Glen’in desteğini arkasına alırdı. Onu asıl rahatsız eden, üzerinde kısa bir andan fazla düşünecek olursa çok fazla acı veren, hâlâ çok taze olan, Shoyo’daki şerif yardımcılığı günlerinin anısıydı. Vince ve Billy’nin ölümü, Mike Childress’ın yemeği üstünde zıplayarak, <em>açlık grevindeyim! Yemeyeceğim,</em> diye haykırışı.</p>

    <p>Mahkemelere ve hapishanelere... hatta belki bir cellada ihtiyaç duyabileceklerini düşünmek içini acıtıyordu. Bunlar Abagail Ana’nın yandaşlarıydı. Kara Adam’ın değil! Gerçi Kara Adam’ın mahkemeler ve hapishaneler gibi ayrıntılarla uğraşacağını hiç sanmıyordu. Muhtemelen vereceği ceza hızlı ve ağır olacaktı. Çarmıha gerilmiş cesetler karayolunun kenarına dikilmiş, kuşlara yem olurken, hapishane gibi caydırıcılara ihtiyacı yoktu.</p>

    <p>Nick, suçların çoğunun hafif olacağını umdu. Şimdiden birkaç aşırı alkol ve huzuru bozma vakası yaşamışlardı. Araç kullanmak için gerçekten çok küçük olan bir genç, kocaman bir arabayı anayolda bir aşağı bir yukarı sürmeye kalkmış, pek çok insanı korkutmuştu. Sonunda park halinde bir ekmek kamyonuna çarparak alnını yarmıştı, Nick’e göre bu kadar ucuz kurtulduğu için çok şanslıydı. Çevredeki insanlar ne kadar genç olduğunu görmüş, ama hiçbiri onu durdurmaya kalkacak sorumluluğu kendinde görmemişti.</p>

    <p><em>Otorite. Örgütlenme.</em> Bu kelimeleri kâğıda yazıp, çifte daire içine aldı. Abagail Ana’nın yandaşları olmak onlara zayıf, aptal veya kötü insanlar olma hakkı vermezdi. Tanrı’nın çocukları olup olmadıklarını bilmiyordu, ama Musa dağdan indiğinde altın öküze tapmakla meşgul olanlar dışında kalanların zar atmakta olduğundan emindi. Ve onlar da birinin kumar yüzünden bıçaklanması veya bir kadın için çıkan kavgada bir adamın diğerini vurması ihtimaline hazırlıklı olmalıydı.</p>

    <p><em>Otorite. Örgütlenme.</em> Kelimelerin etrafını tekrar çizdi, artık hapishanedeki mahkûmlar gibi görünüyorlardı. Birbirlerine ne çok yakışıyorlar... ama kulağa ne üzücü geliyorlardı.</p>

    <p class="paragraf">Ralph çok geçmeden geldi. “Yarın yeni bir grup geliyor Nicky. Öbür gün daha da kalabalık bir grup burada olacak. Otuz kişiden fazla.”</p>

    <p>“Güzel,” diye yazdı Nick. “Bahse girerim yakında bir doktorumuz olacak. İstatistik bilimi öyle diyor.”</p>

    <p>“Evet,” dedi Ralph. “Bir toplanma noktası haline geldik.”</p>

    <p>Nick başını salladı.</p>

    <p>“Bugün gelen grubun lideriyle konuştum. Adı Larry Underwood. Akıllı adam Nick. Zekâsı parlak.”</p>

    <p>Nick kaşlarını kaldırarak kâğıda bir soru işareti yaptı.</p>

    <p>“Dur bakayım,” dedi Ralph. Soru işaretinin manasını biliyordu: Mümkünse daha fazla bilgi ver. “Sanırım senden altı yedi yaş büyük, Redman’dan da sekiz dokuz yaş ufak. Gözümüzü dört açıp aramamız gerektiğini söylediğin türden adamlardan. Soruları çok isabetli.”</p>

    <p>?</p>

    <p>“Öncelikle sorumlunun kim olduğu,” dedi Ralph. “Bundan sonra ne olacağı, kimin yapacağı gibi sorular.”</p>

    <p>Nick başını salladı. Evet, isabetli sorulardı. Peki o doğru kişi miydi? Ralph haklı olabilirdi. Olmayabilirdi de.</p>

    <p>“Onunla görüşüp hoş geldin demeye çalışacağım,” diye yazdı yeni bir sayfaya.</p>

    <p>“İyi olur. Fena biri değil.” Ralph ağırlığını diğer ayağına verdi. “Bu Underwood denen adam ve yanındakileri içeri almadan önce Abagail Ana ile iki çift laf ettik. İstediğin gibi onunla konuştum.”</p>

    <p>?</p>

    <p>“Düşündüğümüzü yapmamızı söyledi. Harekete geçmemizi. İnsanların gevşediğini, bazılarının sorumluluğu üstlenip onlara yol göstermesi gerektiğini söyledi.”</p>

    <p>Nick gülümseyerek arkasına yaslandı. Sonra doğrulup yazdı: “Böyle diyeceğinden emindim. Yarın Stu ve Glen’le konuşurum. El ilanları hazır mı?”</p>

    <p>“Ah, şu ilanlar!” dedi Ralph. “Neredeyse bütün gün onlarla uğraştım yahu.” Nick’e bir örnek gösterdi. Mürekkebin güçlü kokusu Nick’in burnuna çarptı. Yazılar büyük ve okunaklıydı. Ralph akılda kalıcı bir tasarım yapmıştı.</p>

    <blockquote class="duzyazi_3">
      <p>BÜYÜK TOPLANTI!!!</p>

      <p>TEMSİLCİ KURULU ADAYLARI</p>

      <p>BELİRLENECEK VE SEÇİLECEK!</p>

      <p class="paragraf">18 Ağustos 1990, 20.30</p>

      <p class="paragraf">Yer: Canyon Bulvarı Parkı</p>

      <p>Orası olmazsa, Chautauqua Parkı’ndaki Chautauqua Salonu</p>

      <p class="paragraf">TOPLANTININ ARDINDAN</p>

      <p>MEŞRUBAT İKRAMI</p>
    </blockquote>

    <p>Bunların altında yeni gelenler ve Boulder’ı keşfetmek için fazla zaman harcamamış insanlar için kabataslak iki kroki vardı. En altta ise Stu ve Glen ile o sabah yaptıkları görüşmede kararlaştırdıkları isimler daha küçük harflerle sıralanmıştı.</p>

    <blockquote class="duzyazi_3">
      <p><em>Geçici Özel Komite</em></p>

      <p class="paragraf">Nick Andros</p>

      <p>Glen Bateman</p>

      <p>Ralph Brentner</p>

      <p>Richard Ellis</p>

      <p>Fran Goldsmith</p>

      <p>Stuart Redman</p>

      <p>Susan Stern</p>
    </blockquote>

    <p>Nick meşrubat ikramıyla ilgili satın işaret ederek kaşlarını kaldırdı.</p>

    <p>“Ha, o mu? Şey, Frannie uğradı ve ikram olursa daha çok insan geleceğini söyledi. O ve arkadaşı Patty Kroger bu konuyu halledecek. Kurabiye ve Za-Rex sunulacakmış.” Yüzünü buruşturdu. “Za-Rex veya öküz sidiği içeceksin deseler birini tercih etmeden önce düşünürdüm sanırım. Benim hakkımı sen içebilirsin Nick.”</p>

    <p>Nick sırıttı.</p>

    <p>“Beni tek düşündüren,” dedi Ralph ciddileşerek. “Beni komiteye dahil etmeniz. Bunun ne anlama geldiğini çok iyi biliyorum. ‘Tebrikler, bütün zor işleri sen yapacaksın,’ demek. Buna aldıracak değilim, hayatım boyunca çok çalıştım zaten. Ama komiteler fikir üretmek durumundadır ve benim de bir fikir adamı olduğum söylenemez.”</p>

    <p>Nick kâğıda hızla bir telsiz, arka plana da tepesinden elektrik akımı çıkan bir radyo kulesi çizdi.</p>

    <p>“Evet ama o çok farklı,” dedi Ralph üzgünce.</p>

    <p>“Merak etme, bu işten alnının akıyla çıkacaksın,” diye yazdı Nick. “Bundan eminim.”</p>

    <p>“Sen öyle diyorsan elimden geleni yapacağım Nicky. Yine de şu Underwood denen adamın daha iyi bir seçim olabileceğini düşünüyorum.”</p>

    <p>Nick başını iki yana salladı ve Ralph’in omzunu tuttu. Ralph, ona iyi geceler dileyerek üst kata çıktı. Nick o gittikten sonra düşünceli bir ifadeyle uzun süre el ilanına baktı. Stu ve Glen bir örneğini gördüyse –ki gördüklerinden emindi– Harold Lauder’ın komite üyeleri arasındaki ismini çıkardığını fark etmiş olmalıydılar. Nasıl bir tepki verdiklerini bilmiyordu, ama şimdiye dek kapısına dikilmemiş olmaları iyiye işaretti. Ondan kararını savunmasını isteyebilirler, Harold’ı komiteden uzak tutabilmek için mecbur kalırsa bunu yapardı. Gerekirse onlara Ralph’i kurban eder, komiteden çıkarırdı. Zaten Ralph de pek gönüllü değildi, ama doğal bir zekâya ve zor anlarda hızlı düşünüp, çözümler üretebilme yeteneğine sahipti. Seçilecek kurulda olması gereken iyi adamlardan biriydi, Stu ve Glen’in komiteyi genellikle kendi arkadaşlarından oluşturduğunu görebiliyordu. Nick, Lauder’ın saf dışı bırakılmasını isterse razı olmak zorundaydılar. Liderlik için bu darbeyi yapacaklarsa aralarında kesinlikle anlaşmazlık olmamalıydı. Söylesene anne, adam o tavşanı şapkasının içinden nasıl çıkardı? Bilemiyorum oğlum, şu eski “kurabiye ve Za-Rex’le dikkatlerini dağıt” numarasına başvurmuş <em>olabilir.</em> Her seferinde işe yarar.</p>

    <p>Ralph geldiğinde çiziktirmekte olduğu sayfaya döndü. Hapsetmek istercesine üç daire içine aldığı kelimelere baktı. <em>Otorite. Örgütlenme.</em> Aniden altlarındaki küçük boşluğa bir kelime daha ekledi. Üç dairenin içinde artık şu kelimeler vardı:</p>

    <p><em>Otorite. Örgütlenme. Politika.</em></p>

    <p>Lauder’ı listeden çıkarışının sebebi Stu ve Glen Bateman’ın yönetimi yakın çevreleriyle ele geçirmesine engel olmak değildi. Az da olsa içinde büyük bir huzursuzluk vardı. Olmasaydı tuhaf olurdu zaten. Boulder Özgür Bölgesi’ni bir anlamda Abagail Ana, Ralph ve o kurmuştu.</p>

    <p><em>Şu an yüzlerce insan var, Bateman haklıysa yakında binlercesi olacak,</em> diye düşündü kaleminin ucunu daire içindeki kelimelere vurarak. Baktıkça gözüne daha çirkin görünüyorlardı. <em>Ama Abagail Ana, Tom, Ralph ve ben geldiğimizde Boulder’daki tek canlılar kediler ve eyalet parkından gelen, insanların evlerinin bahçelerinde, hatta dükkânlarda yiyecek arayan geyiklerdi. Bir tanesi Table Mesa Süpermarket’e girmiş ve çıkamayarak içeride mahsur kalmıştı. Delirmiş bir halde reyonlar arasında koşturuyor, rafları deviriyor, düşüyor, kalkıp tekrar koşmaya başlıyordu.</em></p>

    <p><em>Evet, belki buraya geleli daha bir ay bile olmadı, ama önce biz geldik! O yüzden bir huzursuzluk söz konusu, ama Harold’ın komitede olmasını istemeyişimin sebebi bu değil, istemiyorum, çünkü güvenmiyorum. Sürekli gülümsüyor, ama gözleriyle ağzı arasında su geçirmez</em></p>

    <p><em>(tebessüm geçirmez?)</em></p>

    <p><em>bir bölüm var. Bir ara Fran yüzünden aralarında bir tartışma olmuş ama üçü de bu meselenin artık geride kaldığını söylüyor. Bana pek öyle gelmiyor. Bazen Frannie’nin Harold’a tedirgin bir ifadeyle baktığını görüyorum. Sanki Harold’ın bu meseleyi gerçekten ardında bırakıp bırakmadığını merak ediyormuş gibi. Zeki biri, ama bana kalırsa bir o kadar da dengesiz.</em></p>

    <p>Nick başını iki yana salladı. Hepsi bu değildi. Ona Harold Lauder’ın deli olup olmadığını düşündüren birden fazla olay vardı.</p>

    <p><em>En büyük sebep o sırıtışı. Geceleri iyi uyumuyormuş gibi görünen ve sürekli sırıtan biriyle sırlarımı paylaşmak istemem doğrusu.</em></p>

    <p><em>Lauder olmayacak. Bunu kabul etmek zorundalar.</em></p>

    <p>Nick defterini kapatıp masanın çekmecesine koydu. Sonra ayağa kalktı ve soyunmaya başladı. Duş almak istiyordu. Kendini çok pis hissediyordu.</p>

    <p>Süpergripten sonraki bu yeni, cesur dünya, diye düşündü. Ona ne yeni ne de cesur görünüyordu aslında. Sanki biri, bir çocuğun oyuncak kutusuna koca bir havai fişek koyup patlatmıştı. Her şey her yere saçılmıştı. Oyuncaklar, oyun odasının bir ucundan diğer ucuna uçmuştu. Bazıları tamir edilemeyecek ölçüde parçalanmış, bir kısmı tamire ihtiyaç duyar hale gelmişti, ama çoğu sadece dağılmıştı. Hâlâ dokunulmayacak kadar sıcaklardı, ama zamanla soğuyacaklar ve bir sorun kalmayacaktı.</p>

    <p>Bu arada asıl iş ayıklamaktı. Artık işe yaramayacak olanları atmak. Tamir edilebilecek olan oyuncakları bir kenara koymak. Hâlâ işe yarar durumda olanların listesini yapmak. Oyuncakları içine koyacak yepyeni, güzel bir kutu bulmak. <em>Dayanıklı</em> bir kutu. Var olanları havaya uçurmak, korkutucu, mide bulandırıcı –bir o kadar da çekici– bir kolaylıktaydı. Asıl zor olan, parçaları tekrar bir araya getirebilmekti. Ayıklamak. Tamir etmek. Düzenlemek. Ve elbette işe yaramayanları atmak.</p>

    <p>Ama... <em>siz</em> işe yaramayanları atacak gücü kendinizde bulabiliyor musunuz hiç?</p>

    <p>Nick banyoya giderken yolun yarısında elinde giysileri, çırılçıplak halde duraksadı.</p>

    <p>Gece ne kadar da sessizdi... ama onun tüm geceleri birer sessizlik senfonisi değil miydi zaten? Bütün bedeni niçin bir anda ürpermişti?</p>

    <p>Eh, çünkü Özgür Bölge Komitesi’nin toplayacağı dağılmış oyuncaklar değildi, aniden bu gerçek aklına düşmüştü. Kesinlikle oyuncaklar değildi. Aniden insan ruhunun garip bir dikiş çemberine dahil olduğunu hissetti... o, Redman, Bateman, Abagail Ana ve hatta Özgür Bölge sinyalini ölü kıtanın her noktasına gönderen telsizi ve ekipmanıyla Ralph. Her birinin elinde bir iğne vardı ve belki onları kışın soğuğundan koruyabilecek bir battaniye dikiyorlardı ya da belki sadece, kısa bir duraksamanın ardından, ayakuçlarından başlayarak tüm insan ırkı için yeni bir kefen dikmeye başlamışlardı.</p>

    <p class="paragraf">Stu seviştikten sonra uyuyakalmıştı. Son günlerde uykuları hep kısa sürüyordu. Önceki gece de Glen Bateman ile sabahlamış, sarhoş olup geleceğe dair planlar yapmışlardı. Frannie sabahlığını üzerine geçirip, balkona çıkmıştı.</p>

    <p>Yaşadıkları bina, kasabanın merkezinde, Pearl Sokağı ve Broadway’in köşesindeydi. Yerleştikleri daire üçüncü kattaydı, balkondan dört ayrı yöne uzanan iki yolun kesiştiği yeri görebiliyordu. Burayı sevmişti. Her yöne hâkimdiler. Gece ılık ve rüzgârsızdı. Kapkara gökyüzü kumaşı, milyonlarca yıldızla delinmişti.</p>

    <p>Gebeliği artık belli olmaya başlamıştı, henüz çok bariz değildi, ama Stu o akşam bu konuya değinmişti. Sorusu doğal, biraz da komikti: <em>Onu... şey, sıkıştırmadan buna daha ne kadar süre devam edebiliriz?</em></p>

    <p><em>Dört ay kulağa nasıl geliyor, diye karşılık vermişti Fran eğlenerek.</em></p>

    <p><em>Güzel,</em> diyerek nazikçe sevişmeye başlamışlardı.</p>

    <p>Daha önceki konuşmaları çok daha ciddiydi. Stu, Boulder’a gelmelerinden kısa bir süre sonra bebek konusunu Glen’e açmış ve Glen, süpergrip mikrobunun veya virüsünün hâlâ ortalıkta olabileceğini usulca belirtmişti. Yani bebek ölebilirdi. Sarsıcı bir düşünceydi (Sarsıcı Düşünceler konusunda Glen Bateman’a kesinlikle güvenebilirdiniz, şapkasından her an bir tane çıkarabilirdi) ama annenin bağışıklığı varsa o zaman mutlaka bebeğin de olması gerekmez miydi?</p>

    <p>Ama salgında pek çok kişi çocuğunu kaybetmişti.</p>

    <p><em>Evet ama bunun anlamı mutlaka...</em></p>

    <p>Neydi?</p>

    <p>Eh, öncelikle buradaki herkes insan ırkının son örnekleri olabilirdi. Buna inanmak istemiyordu, <em>inanamazdı.</em> Bu doğruysa...</p>

    <p>Biri caddeden o tarafa doğru yürüyordu. İki tekerleği kaldırımın üstünde kalmış bir çöp kamyonuyla Pearl Sokağı Mutfağı adlı lokantanın duvarı arasından geçebilmek için yanlamasına ilerledi. İnce ceketini bir omzuna atmıştı. Bir elinde, şişe veya uzun namlulu tabanca olabilecek bir şey vardı. Diğer elindeyse bir kâğıt parçası tutuyordu. Kapı numaralarını kontrol etmesine bakılırsa kâğıtta bir adres yazılı olmalıydı. Sonunda Frannie’nin bulunduğu binanın önünde durdu. Ne yapacağına karar veremiyormuş gibi kapılara baktı. Frannie, adamın eski dizilerdeki özel dedektiflere benzediğini düşündü. Yaklaşık altı metreden daha uzundu ve kendini o zor durumlardan birinde bulmuştu. Seslense, adamı korkutabilirdi. Sessiz kalsa, adam kapıyı çalıp, Stuart’ı uyandırabilirdi. Hem elinde tabancayla ne yapıyordu... elindeki tabancaysa tabii?</p>

    <p>Adam aniden kafasını kaldırıp, yukarı baktı. Muhtemelen binada herhangi bir ışık olup olmadığını görmek içindi. Frannie de o sırada hâlâ aşağı bakıyordu. Göz göze geldiler.</p>

    <p>“Ulu Tanrım!” diye bağırdı kaldırımdaki adam. İstemsizce bir adım geriledi, ayağı oluğa denk geldi ve dengesini kaybederek kıçüstü oturdu.</p>

    <p>“Ay!” dedi Frannie aynı anda ve o da balkonda geriye bir adım attı. Arkasında, ayaküstünde duran büyük bir kil saksının içinde bir kurdele çiçeği vardı. Frannie’nin kalçası, saksıya çarptı. Çiçek, birazcık daha yaşamak istermişçesine olduğu yerde bir süre sallandı. Sonra büyük bir gürültüyle balkonun seramik zeminine düştü.</p>

    <p>Yatak odasındaki Stu homurdandı, diğer tarafına döndü ve tekrar hareketsiz kaldı.</p>

    <p>Frannie tahmin edilebilir bir şekilde kıkırdamaya başladı. Dudaklarını sertçe ısırıp, ağzını her iki eliyle birden kapadı, ama küçük fısıltılar halinde art arda fırlayan kıkırdamalarına engel olamıyordu. Elinde bir gitarla serenat yapıyor olsaydı kahrolası saksıyı kafasına atabilirdim, diye düşündü daha da şiddetli gülerek. <em>O sole mio... KÜT!</em> Kahkahalarına engel olmaya çalışmaktan karnına ağrılar girmişti.</p>

    <p>Aşağıdan bir fısıltı duyuldu. “Hey, sen... balkondaki... pıssst!”</p>

    <p>“Pıssst,” diye fısıldadı Frannie kendi kendine. “Pıssst, süper.”</p>

    <p>Bir eşek gibi anırmaya başlamadan önce dışarı çıkmalıydı. Bir başladı mı, gülüşünü durdurabilmesi mümkün değildi. Kararmış yatak odasını koşarak geçti. Banyo kapısının arkasından daha kalın –ve ağırbaşlı– bir sabahlık kaptı ve giymeye çalışarak koridora çıktı. Bu arada kahkahalarını tutabilmek için yüzü şekilden şekle giriyordu. Koşarak merdivenlere yöneldi ve bir kat indikten sonra kendini daha fazla engellemeye çalışmadı. Sonraki iki katı deli gibi gülerek indi.</p>

    <p>Adam –şimdi genç biri olduğunu görebiliyordu– yerden kalkmış, üstünü başını silkeliyordu. İnce ve sağlam yapılıydı. Yüzünün büyük bir kısmı, gün ışığında sarı, muhtemelen kızılımsı bir renkte görünen sakallarla kaplıydı. Gözlerinin altında koyu halkalar vardı, ama dudakları hüzünlü bir tebessümle kıvrılmıştı.</p>

    <p>“Devirdiğin neydi?” diye sordu. “Bana bir piyanoymuş gibi geldi.”</p>

    <p>“Saksı,” dedi Fran. “O... o...” Parmağını ona doğru kaldırarak tekrar sessizce gülmeye başladı. Başını iki yana sallayarak ağrıyan karnını tuttu. Yanaklarından aşağı yaşlar süzülüyordu. “Gerçekten çok komik görünüyordun... Biliyorum, ilk kez gördüğün birine söylenecek şey değil... ama. Tanrım! Çok komiktin!”</p>

    <p>“Eski günlerde olsaydık,” dedi adam sırıtarak. “Seni mahkemeye verir, en az iki yüz elli bin dolar tazminat alırdım. Hem de hiç uğraşmadan. Sayın yargıç, başımı kaldırdığımda bu kadın bana bakıyordu. Evet, kaş göz işareti yapıyordu. Davacı lehine karar verilmiştir. Zavallı adamcağız. Mübaşir lehine de. Mahkemeye on dakika ara veriyoruz.”</p>

    <p>Bir süre ikisi de güldü. Genç adamın üzerinde temiz bir blucin takım ve koyu mavi bir gömlek vardı. Yaz gecesi ılık ve güzeldi. Frannie çıktığına memnun oldu.</p>

    <p>“İsmin Fran Goldsmith olabilir mi?”</p>

    <p>“Ta kendisiyim. Ama seni tanımıyorum.”</p>

    <p>“Larry Underwood. Buraya bugün geldik. Aslında Harold Lauder adında birini arıyordum. Fran Goldsmith, Stu Redman ve birkaç kişiyle birlikte Pearl Sokağı 261 numarada kaldığını söylediler.”</p>

    <p>Frannie’nin kıkırdaması kesildi. “Harold, Boulder’a geldiğimiz ilk günlerde bizimle kalıyordu, ama sonra ayrıldı. Şimdi Arapahoe’da, kasabanın batısında. İstersen adresini tarif edebilirim.”</p>

    <p>“Çok sevinirim. Ama gitmek için yarını bekleyeceğim sanırım. Şu başıma gelenleri tekrar yaşama riskini göze alamam.”</p>

    <p>“Harold’ı tanıyor musun?”</p>

    <p>“Hem evet hem hayır... tıpkı seni hem tanıyıp hem tanımadığım gibi. Gerçi itiraf etmem gerekirse hiç kafamda canlandırdığım gibi değilsin. Kafamda seni Frank Frazetta tablolarından fırlamış sarışın bir kadın savaşçı gibi canlandırmıştım. Kalçanın iki yanından birer 45’lik sarkıyor olacaktı. Ama yine de seninle tanıştığıma sevindim.”</p>

    <p>“Söylediklerine dair en ufak bir fikrim bile yok.”</p>

    <p>“Bir dakikalığına şu kaldırıma oturalım da anlatayım.”</p>

    <p>Fran oturdu. Hafif bir yaz esintisi yoldaki kâğıt parçalarını uçurup üç sokak ötedeki mahkeme binasının bahçesindeki yaşlı karaağaçların dallarını salladı.</p>

    <p>“Harold Lauder için birkaç şey getirdim,” dedi Larry. “Sürpriz. Onun için onu benden önce görecek olursan hiçbir şey söylemeyeceğine söz ver.”</p>

    <p>“Tamam,” dedi Frannie. Meraklanmış, pür dikkat dinliyordu.</p>

    <p>Genç adam uzun namlulu tabancayı kaldırdı ve bunun bir tabanca olmadığı ortaya çıktı; uzun boyunlu bir şarap şişesiydi. Frannie şarabın etiketini yıldızların soluk ışığında zar zor okuyabildi: BORDEAUX. Hemen altında da 1947 yazıyordu.</p>

    <p>“Bu yüzyıl içindeki en iyi Bordeaux mahsulü,” dedi Larry. “En azından eski bir dostumun söylediğine göre öyle. İsmi Rudy’ydi. Huzur içinde yatsın.”</p>

    <p>“Ama 1947... kırk üç yıl öncesi. Acaba... bozulmamış mıdır?”</p>

    <p>“Rudy iyi bir Bordeaux’ya hiçbir şey olmayacağını söyler. Her neyse, bunu ta Ohio’dan beri taşıyorum. Kötü bir şarapsa çok yol görmüş kötü bir şarap olmuş demektir.”</p>

    <p>“Harold’a mı getirdin?”</p>

    <p>“Evet. Bunu ve şunları.” Ceket cebinden bir şey çıkarıp Fran’e verdi. Üzerini okuyabilmesi için yıldızlara doğru tutmasına gerek yoktu. Bir anda kahkahalara boğuldu. “Payday çikolata!” diye bağırdı. “Harold’ın en sevdiği... ama sen nereden bildin?”</p>

    <p>“Uzun hikâye aslında.”</p>

    <p>“Anlat hadi!”</p>

    <p>“Pekâlâ. Bir zamanlar, sevgili annesini görmek için Kaliforniya’dan New York’a gelen Larry Underwood adında bir genç varmış. Gelişinin tek sebebi bu değilmiş, ama diğer sebepler pek hoş olmadığı için dile getirmemeyi tercih etmiş, tamam mı?”</p>

    <p>“Tamam,” diye karşılık verdi Frannie.</p>

    <p>“Ama o da ne? Batının Kötü Cadısı veya Pentagon’dan birkaç göt herif, daha kimse, ‘Kaptan Trips geliyor,’ bile diyemeden ülkeye ölümcül bir salgını yaymış ve New York’taki hemen hemen herkes gebermiş. Larry’nin annesi dahil.”</p>

    <p>“Çok üzüldüm. Ben de annemle babamı kaybettim.”</p>

    <p>“Evet, herkesin anne babası öldü. Hepimiz birbirimize başsağlığı kartı gönderecek olsak geriye bir tane bile kalmazdı. Ama Larry şanslı olanlardanmış. Şehirden, olanlarla başa çıkamayacak kadar hazırlıksız yakalanan Rita adında bir kadınla birlikte çıkmayı başarmış. Ne yazık ki Larry de ona yardım etme konusunda pek hazırlıklı değilmiş.”</p>

    <p>“Kimse değildi.”</p>

    <p>“Ama bazıları diğerlerine nazaran daha çabuk uyum sağladı. Her neyse, Larry ve Rita, Maine sahiline doğru yola koyulmuş. Vermont’a kadar gitmişler ve kadın orada çok fazla uyku hapı içerek ölmüş.”</p>

    <p>“Ah Larry. Üzüldüm.”</p>

    <p>“Larry bu gelişmeden çok kötü etkilenmiş. Hatta bunu karakterinin zayıflığı yüzünden verilmiş ilahi bir ceza olarak görmüş. <em>Aslında</em> tanıdığı birkaç kişi ona karakterinin en ağır basan yönünün, 1959 model bir Cadillac’ın konsolunda duran fosforlu Bakire Meryem gibi gözden kaçırılmayacak parlaklıktaki bencilliği olduğunu söylemiş.”</p>

    <p>Frannie kaldırımda oturduğu yerde hafifçe kıpırdandı.</p>

    <p>“Umarım seni huzursuz etmiyorumdur, ama bütün bunlar çok uzun zamandır içimde çalkalanıyor ve hikâye <em>gerçekten</em> de bir noktada Harold’a bağlanıyor. Tamam mı?”</p>

    <p>“Tamam.”</p>

    <p>“Sağ ol. Galiba bugün o ihtiyar kadınla tanışmamızdan beri içimi dökebileceğim dost bir yüz arıyordum. Aslında beni dinleyenin Harold olacağını düşünmüştüm. Her neyse, Larry, Maine’e doğru ilerlemeye devam etmiş, çünkü gidilecek başka hiçbir yer yok gibiymiş. O günlerde çok korkunç kâbuslar görüyormuş, ama tek başına olduğu için başkalarının da gördüğünden bihabermiş. İçinde bulunduğu ruhsal çöküntünün bir başka belirtisi olduğunu sanıyormuş. Sonunda kendini Wells adında bir sahil kasabasında bulmuş. Orada Nadine Cross adında bir kadın ve sonradan isminin Leo Rockway olduğu anlaşılan garip bir çocukla karşılaşmış.”</p>

    <p>“Wells,” diye tekrarladı Frannie yumuşak sesle şaşkınca.</p>

    <p>“Her neyse, üç yolcu nereye gideceklerini belirlemek için yazı tura atmış ve tura gelince güneye doğru ilerlemeye karar vermişler. Yol onları...”</p>

    <p>“Ogunquit’e gittiniz!” dedi Frannie neşeyle.</p>

    <p>“Aynen öyle. Harold Lauder ve Frances Goldsmith isimlerini ilk kez orada, bir ahırın çatısına kocaman harflerle yazılmış olarak görmüşler.”</p>

    <p>“Harold’ın bıraktığı işaret! Ah Larry, bunu duyunca bayılacak!”</p>

    <p>“Ahırın üzerindeki yol tarifine uyarak Stovington’a gittik, Stovington’daki tarife uyup Nebraska’ya ve Abagail Ana’nın evinde bırakılan tarife uyarak Boulder’a geldik. Yolda başkalarıyla karşılaştık. İçlerinden biri, Lucy Swann adında bir kadın. Onunla birlikteyim. Tanışmanızı isterim. Birbirinizi seveceğinizden eminim.</p>

    <p>“Hikâyeme devam edeyim. O arada Larry’nin pek istemediği bir şey olmuş. Dört kişilik küçük grubu büyüyüp altı kişi olmuş. O altı kişi, New York’un dışında dört kişiyle daha karşılaşmış ve grubu diğerlerini çekmeye devam etmiş. Harold’ın Abagail Ana’nın evine bıraktığı notu gördüklerinde sayıları on altıymış. Oradan ayrılırken aralarına üç kişi daha katılmış. Bu cesur grubun lideri Larry’ymiş. Oylama falan yapılmamış. Öylece olmuş. Aslında içten içe böyle bir sorumluluk istemiyormuş. Ağır bir yükmüş. Geceleri uykularını kaçırıyormuş. Ama bırakamıyormuş. Özsaygı meselesi olsa gerek. Ve içinde hep her şeyi berbat edeceği, bir sabah uyanıp gruptan birini tıpkı Vermont’ta Rita’yı bulduğu gibi uyku tulumu içinde ölmüş bulacağı, herkesin onu parmakla gösterip, ‘Bu senin suçun. Hiçbir şeyi beceremiyorsun. Senin yüzünden öldü,’ diyeceği korkusu varmış. Ve bunu kimseyle konuşamıyordum. Yargıçla bile...”</p>

    <p>“Yargıç kim?”</p>

    <p>“Yargıç Farris. Peoria’dan yaşlı bir adam. Sanırım ellili yılların başında gerçekten bir yargıçmış, bölge hâkimi mi ne, ama salgın başladığı sırada uzun zamandır emekliymiş. Ancak zihni bıçak gibi keskin. Öyle ki sana baktığında x-ışınlı gözleri var zannedersin. Her neyse, Harold benim için önemliydi. İnsanların sayısı arttıkça önemi de arttı. Doğru orantı denebilir.” Hafifçe güldü. “O çatı. Tanrım! Senin isminin yazılı olduğu son satır öyle aşağıdaydı ki yazarken kıçı boşlukta olmalı diye düşünmüştüm.”</p>

    <p>“Evet. Onu yazdığı sırada ben uyuyordum. Yoksa ona engel olurdum.”</p>

    <p>“Onu biraz anlamaya başladım,” dedi Larry. “Ogunquit’teki ahırın çatısında bir Payday ambalajı bulmuştum, bir de direğin üstüne kazınmış...”</p>

    <p>“Neydi?”</p>

    <p>Larry’nin karanlıkta ona dikkatle baktığını fark edip sabahlığına daha sıkı sarıldı. Korunmak için değildi, kendini tehdit altında hissetmiyordu. Sadece biraz huzursuz olmuştu.</p>

    <p>“Adının baş harfleri,” dedi Larry. “H.E.L. Hepsi bu kadar olsaydı şimdi burada olmazdım. Ama sonra Wells’teki motosiklet bayisinde...”</p>

    <p>“Biz de oradaydık!”</p>

    <p>“Biliyorum. Birkaç motosikletin eksik olduğunu fark etmiştim. Beni daha da etkileyen, Harold’ın yerdeki depodan benzin çekebilmiş olmasıydı. Ona yardım etmiş olmalısın Fran. Ben neredeyse parmaklarımdan oluyordum.”</p>

    <p>“Hayır, yardım etmeme gerek kalmadı. Harold havalandırma kapağı diye bir şey bulana dek etrafı araştırdı...”</p>

    <p>Larry inleyerek alnına bir şaplak indirdi. “Havalandırma kapağı! Tanrım! Tankı havalandırdıkları yeri aramak aklıma bile gelmedi! Yani öylece ortalıkta dolaştı, kapağı buldu ve açarak hortumu aşağı sarkıtıverdi, öyle mi?”</p>

    <p>“Eh, evet.”</p>

    <p>“Ah Harold,” dedi Larry, Frannie’nin daha önce hiç duymadığı takdir dolu bir sesle. En azından Harold Lauder’dan bahsedilirken duymamıştı. “Bu numarası gözümden kaçmış. Her neyse, Stovington’a vardık. Nadine o kadar kötü oldu ki neredeyse bayılacaktı.”</p>

    <p>“Ben ağlamıştım,” dedi Fran. “Hiç duramayacağımı düşünene dek hüngür hüngür ağladım. Oraya vardığımızda birinin, ‘Merhaba! İçeri buyurun, arınma bölümü sağda, kafeterya solda,’ diyeceğine kendimi öylesine inandırmıştım ki.” Başını iki yana salladı. “Şimdi ne kadar da aptalca geliyor.”</p>

    <p>“Ben o kadar umutsuzluğa kapılmamıştım. Gözü pek Harold oraya benden önce gelmiş, işaretini bırakmış ve yoluna devam etmişti. Kendimi <em>The Pathfinder</em> filmindeki Kızılderili’yi takip eden toy doğulu gibi hissediyordum.”</p>

    <p>Larry’nin Harold’a bakışı Frannie’yi hem şaşırtmış hem büyülemişti. Vermont’tan ayrılıp Nebraska’ya doğru yola çıktıkları sırada grubun liderliğini Stu üstlenmemiş miydi? Gerçekten hatırlayamıyordu. O sırada kâbuslar hepsinin aklını fazlasıyla meşgul ediyordu. Larry, ona unuttuğu şeyleri hatırlatıyordu... daha da kötüsü, kabul edip değerini bilmediklerini. Harold’ın ahırın tepesine o notu yazmak için hayatını riske atması, o an Fran’e çok aptalca bir davranış olarak görünmüş ama sonradan işe yaramıştı. Ve yerin altındaki tanktan benzin çekmesi... besbelli Larry bunun için çok uğraşmıştı ama Harold kısa sürede zahmetsizce halletmişti. Bunlar kendini önemsiz ve suçlu hissetmesine sebep oldu. Hepsi az çok Harold’ın sırıtan bir fazlalıktan ibaret olduğunu düşünüyordu. Ama Harold son altı haftada şapkasından epey işe yarar numara çıkarmıştı. Stu’ya olan aşkı onu Harold hakkındaki gerçekleri bir yabancıdan öğrenecek kadar mı kör etmişti? Kendini daha da kötü hissettiren şey, Harold’ın hayal kırıklığına rağmen Stu’yla olan ilişkisi hakkında son derece olgun bir yaklaşım sergilediği gerçeğiydi.</p>

    <p>“Stovington’da tüm ayrıntılarıyla bir başka faydalı yol tarifi bulmuştuk. Hemen yanında, yerde, bir başka Payday ambalajı vardı. Ezilmiş otlar ve kırık dallar yerine Harold’ın Payday çikolatalarının izini sürüyormuşum gibi geliyordu. Sizin güzergâhınızı birebir takip etmedik. Gary, Indiana yakınlarında kuzeye döndük, çünkü dev bir yangın çıkmıştı ve bazı yerler hâlâ alevler içindeydi. Sanki şehirdeki tüm petrol tankları patlamıştı. Her neyse, bu rota değişikliğinde yargıç aramıza katıldı. Sonra Hemingford Home’da durduk, Abagail Ana’nın orada olmadığını rüyalarımız sayesinde biliyorduk ama yine de orayı <em>görmek</em> istedik. Mısır tarlasını... lastik salıncağı... anlıyorsun, değil mi?”</p>

    <p>“Evet,” dedi Frannie usulca. “Anlıyorum.”</p>

    <p>“Tüm bu süre içinde kafayı yemekle meşguldüm. Kötü bir şeyin olacağını, bir motosiklet çetesinin saldırısına uğrayacağımızı ya da ne bileyim, suyumuzun tükeneceğini düşünüyordum.</p>

    <p>“Annemin bir kitabı vardı, ona da anneannemden kalmıştı galiba. İsmi, <em>Onun Yerinde Olmak</em>’tı. Korkunç sorunlarla boğuşan insanlar hakkındaki kısa öykülerden oluşuyordu. Çoğu ahlaki sorunlardı. Ve kitabı yazan adam, dertlere derman bulabilmek için tek yapılması gerekenin sormak olduğunu söylüyordu: ‘İsa olsa ne yapardı?’ Bu, sorunu mutlaka ortadan kaldırıyordu. Ne düşünüyorum, biliyor musun? Meselenin soruyla alakası yok, bu zihni temizlemek için bir yöntem ve ben bu yöntemin oldukça faydalı olduğunu düşünüyorum.”</p>

    <p>Fran gülümsedi. Annesinin <em>böyle</em> bir cümlenin üzerine neler söyleyebileceğini tahmin ediyordu.</p>

    <p>“Kendimi ne zaman kapana kısılmış gibi hissetsem Lucy, benim hatun, söylemiş miydim, bana, ‘Acele et Larry, soruyu sor,’ der.”</p>

    <p>“İsa olsa ne yapardı?” dedi Fran dalgınca.</p>

    <p>“Hayır, <em>Harold</em> olsa ne yapardı?” dedi Larry ciddi bir ifadeyle. Fran şaşkınlıktan neredeyse dilini yutacaktı. Larry, Harold’la tanıştığı sırada orada olmayı diledi. Acaba tepkisi nasıl olacaktı?</p>

    <p>“Bir gece bir çiftliğin arazisinde kamp kurduk, suyumuz neredeyse bitmişti. Çiftlikte bir kuyu vardı, ama suyu çekmek mümkün değildi, zira elektrik yoktu ve dolayısıyla pompa çalışmıyordu. Joe, pardon Leo, asıl adı Leo, etrafta, ‘Tutadım Larry, çot tutadım,’ diyerek dolaşıp duruyor, beni deli ediyordu. İyice gerildiğimi hissettim, yanıma bir kez daha gelecek olursa çocuğa vuracağımı biliyordum. Ne iyi adam değil mi? Bir çocuğa el kaldırmayı düşünüyor. Ama insan bir anda değişemez. Kendimi değiştirmek için epey vaktim oldu.”</p>

    <p>“Hepsini onca yoldan buraya sağ salim getirmişsin,” dedi Frannie. “Biz birini kaybettik. Apandisi patladı. Stu, onu ameliyat etmeye çalıştı ama işe yaramadı. Bence çok iyi bir iş çıkarmışsın Larry.”</p>

    <p>“Harold ile birlikte çok iyi iş çıkardık,” diye düzeltti Larry. “Her neyse, Lucy, ‘Çabuk Larry, soruyu sor,” dedi. Ben de sordum. Suyu ambara çıkaran bir rüzgâr değirmeni vardı. Sorunsuzca dönüyordu, ama ambardaki musluklardan da su akmıyordu. Bunun üzerine değirmenin dibindeki, mekanizmanın bulunduğu kutuyu açtım ve ana borunun yuvasından çıkmış olduğunu görüp yerine oturttum. İşe yaradı! Kana kana içtik. Soğuk ve lezzetliydi. Harold sayesinde.”</p>

    <p>“<em>Senin</em> sayende. Harold orada değildi Larry.”</p>

    <p>“Eh, kafamın içindeydi. Şimdi de buradayım işte. Ona şarap ve çikolata getirdim.” Göz ucuyla Fran’e baktı. “Senin onunla olacağını düşünmüştüm aslında.”</p>

    <p>Frannie başını iki yana salladı ve kenetlenmiş parmaklarına baktı. “Hayır. O... Harold olmaz.”</p>

    <p>Larry uzun bir süre boyunca konuşmadı, ama Fran bakışlarını üzerinde hissediyordu. Sonunda Larry konuştu. “Pekâlâ, nerede yanıldım? Harold hakkında yanlış düşündüğüm nedir?”</p>

    <p>Frannie ayağa kalktı. “Artık içeri girsem iyi olacak. Seninle tanıştığıma sevindim Larry. Yarın uğra da Stu’yla tanış. İşi olmazsa Lucy’ni de getir.”</p>

    <p>“Harold’ın nesi var?” diye ısrar etti Larry ayağa kalkarak.</p>

    <p>“Şey, bilmiyorum,” dedi boğuk bir sesle. Yaşlar bir anda gözlerini yakmaya başlamıştı. “Kendimi... Harold’a çok kötü davranmışım gibi hissettirdin... neden veya nasıl yaptığımı bilmiyorum... onu Stu kadar sevmiyorsam kabahat bende mi? Bu yüzden suçlanabilir miyim?”</p>

    <p>“Hayır, elbette hayır.” Larry çok şaşırmıştı. “Özür dilerim. Üstüne geldim galiba. Hemen gidiyorum.”</p>

    <p>“Harold <em>değişti!</em>” diye patladı Frannie. “Nasıl veya neden olduğunu bilmiyorum, hatta bazen iyi yönde değişmiş olabileceğini düşünüyorum... ama gerçekten bilmiyorum. Ve bazen çok korkuyorum.”</p>

    <p>“Harold’dan mı?”</p>

    <p>Fran cevap vermedi, sessizce ayaklarına baktı. Şimdiden çok fazla şey söylemiş gibi hissediyordu kendini.</p>

    <p>“Oraya nasıl gideceğimi tarif edecektin?” dedi Larry nazikçe.</p>

    <p>“Çok kolay. Küçük parka, ismi Eben G. Fine Parkı’ydı galiba, işte o parka varana dek doğruca ilerle. Park sağ tarafta kalıyor. Harold’ın oturduğu küçük ev tam parkın karşısında.”</p>

    <p>“Tamam, teşekkürler. Kırılan saksıya ve düşmeme rağmen seninle tanışmak bir zevkti Fran.”</p>

    <p>Frannie gülümsedi ama kendini zorladığı belliydi. Gecenin neşesi tamamen yok olmuştu.</p>

    <p>Larry şarap şişesini hafifçe kaldırarak kendine has çarpık gülümsemesiyle baktı. “Onu benden önce görürsen... sürprizi bozma, olur mu?”</p>

    <p>“Merak etme.”</p>

    <p>“İyi geceler Frannie.”</p>

    <p>Geldiği yöne doğru yürüdü. Fran, onu gözden kaybolana dek izledikten sonra yukarı çıkıp hâlâ derin bir uykuda olan Stu’nun yanına süzüldü.</p>

    <p><em>Harold,</em> diye düşündü örtüyü çenesine kadar çekerken. Kayıp ama (hepsi biraz kaybolmuş değil miydi) iyi biri gibi görünen bu Larry’ye Harold Lauder’ın şişman, çocuksu ve ukala olduğunu nasıl söyleyebilirdi? Ona bilge Harold’ın, becerikli Harold’ın, İsa-olsa-ne-yapardı-Harold’ın yakın geçmişte üstünde sadece mayosuyla, gözyaşları içinde koşarak çim biçmekte olduğunu söylemesi mi gerekiyordu? Bazen somurtkan, çoğu zaman korkak olan Harold’ın Ogunquit’ten Boulder’a geldikten sonra güçlü bir politikacıya, dalkavuğa, kertenkele gibi gözleriyle buz gibi bakan, ama mütemadiyen sırıtan bir canavara döndüğünü söylemeli miydi?</p>

    <p>Bu gece uykuya dalabilmesi zor olacak gibi görünüyordu. Harold umutsuzca ona, o da Stu Redman’a âşık olmuştu, hayat kolay değildi. Ve artık Harold’ı her görüşünde içi buz kesiliyordu. Beş kilo vermiş, sivilcelerinin çoğunun geçmiş olmasına rağmen içinde...</p>

    <p>Nefesi kesilir gibi oldu ve dirsekleri üzerinde doğruldu. Gözleri iri iri açılmıştı.</p>

    <p>İçinde bir şey kıpırdamıştı.</p>

    <p>Elleri hafifçe şişkin olan karnına gitti. Henüz çok erkendi elbette. Hayal gücünün bir ürünü olmalıydı. Ama...</p>

    <p>Ama değildi.</p>

    <p>Kalbi hızla çarparak tekrar uzandı. Stu’yu uyandırmayı düşündü, ama sonra vazgeçti. Keşke bebeğinin babası Jess değil de o olsaydı. Öyle olsa Stu’yu uyandırıp bu özel anı onunla paylaşabilirdi. Bir sonraki bebekte öyle yapacaktı. Tekrar bebeği olursa elbette.</p>

    <p>Ve karnında yine bir hareketlenme oldu. O kadar hafifti ki gaz bile sanılabilirdi. Ama Fran emindi. Bebeği hareket etmişti. Yaşıyordu.</p>

    <p>“Ah, Tanrım,” diye mırıldandı kendi kendine ve gözlerini kapadı. Larry Underwood ve Harold Lauder’ı bir anda unutmuştu. Annesi hastalandığından beri başına gelen her şeyi unutmuştu. Kıpırtıyı tekrar hissetmeyi beklerken uyuyakaldı. Bebeği yaşıyordu.</p>

    <p class="paragraf">Harold seçtiği küçük evin bahçesinde bir sandalyede oturmuş, gökyüzüne bakarak eski bir rock and roll şarkısını düşünüyordu. Rock’tan nefret ederdi ama bu şarkının bütün sözlerini biliyor, hatta kimin söylediğini bile hatırlıyordu: Kathy Young and the Innocents. Solist, söz yazarı, şarkıcı, her neyse, sesi tiz, keskindi ve her nasılsa dikkatini çekmişti. Altın şarkılardan, diyordu diskcokeyler bu şarkı için. Geçmişten bir esinti. Kulaklardan silinmeyecek bir klasik. Kadın sanki şarkıyı çok uzun zamandır masasının çekmecesinde duran, sadece geceleri geç saatlerde, ev ahalisi uyuduktan sonra çekmeceden çıkarılan bir fotoğrafa söylüyor gibiydi. Sesinde ümitsizlik vardı. Şarkıyı söylediği fotoğraf muhtemelen ablasının yıllığından kesilip alınmış, futbol takımının kaptanı, aynı zamanda öğrenci birliğinin başkanı olan yakışıklı delikanlıya ait bir fotoğraftı. Yakışıklı delikanlı büyük ihtimalle ponpon kızların liderini yol kenarında park edilmiş bir arabanın arka koltuğunda becerirken bu tahta göğüslü, ağzının kenarında sivilceler olan ümitsiz kız bu şarkıyı söylüyordu:</p>

    <p><em>“Gökyüzünde binlerce yıldız var... bana tek seveceğim kişinin, tek tapacağım kişinin... sen olduğunu hatırlatıyorlar... bana beni sevdiğini söyle... sadece benim olduğunu söyle... sadece benim...”</em></p>

    <p>Bu gece gökyüzünde çok daha fazla yıldız vardı, ama bunlar âşıkların yıldızları değildi. Burada Samanyolu’nun yumuşak ışıltısı yoktu. Burada, deniz seviyesinin bir buçuk kilometre yukarısında yıldızların her biri, kapkara kadife üzerinde Tanrı’nın buz kıracağıyla açılmış deliklermiş gibi keskin bir parlaklıktaydı. Bunlar âşıkların değil, nefret edenlerin yıldızlarıydı ve Harold bu yüzden dilek tutabileceğini düşündü. Dilerim... hepiniz geberirsiniz.</p>

    <p>Başını geriye atıp gökyüzüne bakarak bir süre sessizce oturdu. Saçları şimdiye kadar olmadığı kadar uzundu, ama artık yağlı ve yapış yapış değildi. Artık ahırda yaşıyormuş gibi kokmuyordu. Artık şekerleme yemeyi bıraktığı için cildindeki lekeler bile azalmıştı. Çok hareket edip bolca yürüdüğü için kilo vermeye başlamıştı. Artık oldukça iyi görünmeye bile başlamıştı. Son birkaç haftada birçok kez camın ya da aynanın önünden geçerken durup, bir yabancıymış gibi kendine baktığı olmuştu.</p>

    <p>Sandalyesinde doğruldu. Kucağında sahte deriden mavi bir cildi olan büyükçe bir defter vardı. Evde olmadığı zamanlarda defteri şöminedeki gevşek bir tuğlanın arkasına saklıyordu. Biri defteri bulacak olursa Boulder’daki günleri o an sona ererdi. Defterin kapağında altın yaldızlı harflerle iki kelime yazılmıştı: DEFTERİKEBİR. Fran’in günlüğünü okuduktan sonra başladığı günceydi. Sık el yazısıyla şimdiden altmış sayfasını doldurmuştu. Hiç paragraf yoklu, sadece blok halinde el yazısı vardı. Nefreti, yaradan akan irin gibi sayfalara dökülüyordu. İçinde bu denli nefret barındırdığını bilmezdi. Onca sayfadan sonra şiddetinin biraz azalmış olacağı düşünülebilirdi, ama sanki daha da artmıştı. O eski şakadaki gibiydi. Custer’ın son savaşında toprak neden bembeyazdı? Çünkü Kızılderililerin ardı arkası kesilmiyordu ve...</p>

    <p>Peki o neden nefret ediyordu?</p>

    <p>Soru dışarıdan gelmiş gibi sırtını dikleştirdi. Cevaplanması zor bir soruydu. Belki birkaç kişi hariç, seçilmiş birkaç kişi. Einstein dünyada <em>E=mc<sup>2</sup></em>’yi tüm yönleriyle kavrayabilecek sadece altı kişinin bulunduğunu söylememiş miydi? Ya kafasının içindeki denklem? Harold’ın göreceliği. Yıkımın hızı. Daha karanlık, daha esrarlı yazarak şimdiye kadar olanın iki katı sayfayı doldurabilir, içindeki mekanizmada kaybolabilir ve yine de ana sebebe yaklaşmamış olabilirdi. Belki de... kendi ırzına geçiyordu. Bu muydu? Eh, en azından buna yakındı. Ve Kızılderililer geliyor, geliyordu.</p>

    <p>Yakında Boulder’dan ayrılacaktı. En fazla bir iki ay sonra. Ödeşme yöntemini nihayet belirlediğinde. Sonra batıya gidecekti. Ve gittikten sonra burasıyla ilgili her şeyi anlatacaktı. Genel toplantılarda neler olduğunu, daha da önemlisi, özel toplantılarda nelerin döndüğünü anlatacaktı. Özgür Bölge Komitesi’nde olması kesin gibiydi. Kollarını açarak onu aralarına alacaklar ve orada lider kimse ona ödüller verecekti... nefreti sonlandıracak değil, nefrete yakışacak bir araç, bir Nefret Cadillac’ı ya da uzun ve kapkara bir Nefretderado’ya binecek ve araba, onunla onlara duyduğu nefreti taşıyacaktı. Flagg ile bu sefil kasabayı bir karınca yuvası gibi dağıtacaklardı. Ama önce ona yalan söyleyip kadınını çalan Redman’dan öcünü alacaktı.</p>

    <p><em>Tamam Harold ama neden nefret ediyorsun?</em></p>

    <p>Hayır, buna verebileceği tatmin edici bir cevabı yoktu, sadece bir tür... nefretin kendisine yönelik onay vardı. Hem bu adil bir soru muydu? Harold’a göre değildi. Bir kadına neden sakat bir bebek doğurduğunu sormak gibiydi.</p>

    <p>Nefretinden kurtulmayı düşündüğü bir zaman –belki bir saat belki bir an– olmuştu. Fran’in günlüğünü okumayı bitirip Stu Redman’a asla kopmayacak şekilde bağlı olduğunu görmesinden sonraydı. Bu ani keşif onda soğuk suyun bir sülük üzerinde oluşturduğu büzülme etkisini yaratmıştı. O saatte veya anda, bunu <em>olduğu gibi kabullenme</em> seçeneği olduğunu fark etmiş ve bu gerçek onu hem heyecanlandırmış, hem de dehşete düşürmüştü. O zaman zarfında yepyeni bir insana dönüşebileceğini, grip salgınının keskin bıçağıyla eski Harold Lauder’dan bir bölümü ayırıp yepyeni biri yaratabileceğini görmüştü. Özgür Bölge’nin ne olduğunu o zaman zarfında herkesten iyi kavramıştı. İnsanlar eskiden oldukları gibi değildi. Bu küçük kasabadaki insan topluluğu, salgından önce Amerika’da bulunan hiçbir topluluğa benzemiyordu. Bunu göremiyorlardı, çünkü kendisi gibi sınırlarının dışında durmuyorlardı. Erkekler ve kadınlar, evlilik müessesesini canlandırmak için hiçbir ihtiyaç duymadan bir arada yaşıyordu. İnsan grupları varlığını kabileler gibi birlikte sürdürüyordu. Neredeyse hiç kavga gürültü yoktu. İnsanlar birbirleriyle iyi anlaşıyor gibi görünüyordu. Ve en garibi, hiçbiri rüyalardaki derin teolojik imaları... veya salgının kendisini sorgulamıyor gibiydi. Boulder klonlanmış bir topluluktu. Öylesine bir <em>tabula rasa</em>’ydı ki kendi tuhaf güzelliğinin farkında değildi.</p>

    <p>Harold bunu hissediyor ve bundan nefret ediyordu.</p>

    <p>Uzaklarda, dağların ötesinde bir başka klonlanmış yaratık vardı. Karanlık habislikten bir parça, eski politik yapının ölmekte olan bedeninden çekilip alınmış vahşi bir hücre, eski toplumu diri diri yemekte olan urun yalnız bir temsilcisiydi. Tek bir hücreydi, ama şimdiden çoğalmaya başlamış, başka vahşi hücreler üretmişti. Toplum yine o eski mücadeleyle karşı karşıya kalacak, sağlıklı doku, tümörden kurtulmaya çalışacaktı. Ama her bir hücrenin karşısına cennete kadar uzanan o eski, en eski soru çıkacaktı: Elmayı yedin mi yemedin mi? Orada, batıda, elmalı turtalarla kurabiyeleri yemeye başlamışlardı bile. Cennetin suikastçıları, kara askerler oradaydı.</p>

    <p>Ve o, <em>olduğu gibi kabullenme</em> seçeneğini elinin tersiyle itmişti. Bu fırsatı değerlendirmek, kendisini öldürmek gibi olurdu. Yaşadığı tüm aşağılamaların hayaletleri çığlık çığlığa, yapmamasını haykırmışlardı. Katledilmiş hayalleri ve tutkuları dirilerek ona kendilerini nasıl bu kadar kolayca unutabildiğini sormuştu. Yeni Özgür Bölge toplumunda sadece Harold Lauder olabilirdi. Orada ise bir prens olma şansı vardı.</p>

    <p>Kötülük onu çekiyordu. Işıkları sönük dönme dolapların kapkara topraklar üzerinde heyula gibi yükseldiği, kendisi gibi ucubelerin sahne aldığı sonu gelmez gösterileri olan, büyük çadırda ise aslanların seyircileri yediği uğursuz bir karnavaldı. Onu çeken, kaosun bu ahenksiz müziğiydi.</p>

    <p>Günlüğünü açtı ve yıldızların ışığı altında kararlı bir şekilde yazdı:</p>

    <blockquote class="duzyazi_1b">
      <p class="sol"><em>12 Ağustos 1990 (sabahın erken saatleri)</em></p>

      <p><em>İnsanın en büyük iki günahının kibir ve nefret olduğu söylenir. Öyle mi sahiden? Bana göre bunlar en büyük iki erdem. Kibir ve nefretten vazgeçmek, dünyanın iyiliği için çaba göstermek anlamına gelir. Oysa onları beslemek daha asil bir davranıştır; siz dünyanın iyiliği için değil, dünya sizin iyiliğiniz için çabalayacak demektir. Muhteşem bir maceradayım.</em></p>

      <p class="sag"><em>HAROLD EMERY LAUDER</em></p>
    </blockquote>

    <p>Defteri kapadı. Eve girip gevşek tuğlayı yerinden çıkardı ve defteri saklayıp tuğlayı tekrar yerine koydu. Banyoya girip fenerini aynayı aydınlatacak şekilde yerleştirdi ve sonraki on beş dakika boyunca gülümseme provası yaptı. Bu işte giderek daha iyi oluyordu.</p>
  </div>
</body>
</html>
