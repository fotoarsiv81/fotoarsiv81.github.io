<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <p class="bolum_basi">Şafak vakti uyandı.</p>

    <p>Doğrulup oturdu ve etrafına baktı. Kemik gibi bembeyaz bir kumsaldaydı. Seramik mavisi gökyüzünde tek bir bulut bile yoktu. Turkuaz rengi deniz, uzaktaki resifte kırılıp sakince kıyıdaki garip teknelerin arasından...</p>

    <p><em>(kanolar, destekti kanolar)</em></p>

    <p>Biliyordu... ama nasıl?</p>

    <p>Ayağa kalktı ama neredeyse düşecekti. Dengesi bozuktu. Akşamdan kalmış gibi.</p>

    <p>Arkasına döndü. Karşısında yemyeşil bir orman vardı. Sarmaşıklar, geniş yapraklı ağaçlar ve renkli çiçekler...</p>

    <p><em>(bir koro kızının göğüs uçları gibi pembe)</em></p>

    <p>Yine şaşırdı.</p>

    <p>Koro kızı da neydi?</p>

    <p>Peki göğüs ucu?</p>

    <p>Bir papağan onu görünce bağırdı, körlemesine uçtu ve yaşlı bir hintincirinin kalın dalına çarparak öldü. Bacakları havaya dikilmiş halde yere sertçe düştü.</p>

    <p><em>(bacakları havada, masaya yerleştirdi)</em></p>

    <p>Bir firavunfaresi kısa sakallarla kaplı, kızarmış yüzüne baktı ve beyin kanamasından öldü.</p>

    <p><em>(kız kardeş, elinde bir kaşık ve bardakla içeri girdi)</em></p>

    <p>Palmiyenin gövdesini telaşla tırmanan bir böcek, aniden kapkara oldu ve antenlerinin arasından mavi elektrik kıvılcımları çıkarak boş bir kabuk haline geliverdi.</p>

    <p><em>(ve suyuna bandırarak yemeye başladı)</em></p>

    <p><em>Kimim ben?</em></p>

    <p>Bilmiyordu.</p>

    <p><em>Neredeyim?</em></p>

    <p>Ne fark ederdi?</p>

    <p>Ormanın kıyısına doğru sarsak adımlarla yürüdü. Açlıktan başı dönüyordu. Dalgaların sesi, kulaklarında çınlıyordu. Zihni, yeni doğmuş bir bebeğinki gibi bomboştu.</p>

    <p>Tam ormana kadar olan mesafeyi yarılamıştı ki ağaçların arasından üç adam çıkıverdi. Sonra dört oldular. Ardından altı.</p>

    <p>Pürüzsüz tenleri kahverengiydi.</p>

    <p>Gözlerini dikip ona baktılar.</p>

    <p>O da onlara baktı.</p>

    <p>Bilgiler zihnine dönmeye başladı.</p>

    <p>Adamların sayısı sekize çıktı. Sonra bir düzine oldular. Ellerinde mızraklar vardı. Tehditkâr bir tavırla mızraklarını kaldırdılar. Sakallı adam onlara baktı. Üstünde sadece bir kot pantolon ve eskimiş kovboy çizmeleri vardı. Bedeninin üst kısmı bir sazanın göbeği gibi bembeyaz ve çok zayıftı.</p>

    <p>Mızraklar iyice yükseldi. Sonra kahverengi derili adamlardan biri –liderleri– bir kelimeyi boğulurcasına tekrarlamaya başladı. Kulağa <em>Yun-nah!</em> gibi geliyordu.</p>

    <p>Evet, hatırlamaya başlamıştı.</p>

    <p>Kesinlikle.</p>

    <p>Mesela ismi.</p>

    <p>Gülümsedi...</p>

    <p>Tebessümü, kara bulutları delip geçen kıpkırmızı bir güneş gibiydi. Bembeyaz dişleri ortaya çıktı ve gözlerinde inanılmaz bir pırıltı belirdi. Çizgisiz avuçlarını, evrensel barış ifadesiyle açarak onlara uzattı.</p>

    <p>Adamlar, gülümseyişinin gücünde kaybolmuştu. Mızraklar ellerinden kayıp kuma düştü. Bir tanesi dik bir şekilde saplanıp sallandı.</p>

    <p>“İngilizce biliyor musunuz?”</p>

    <p>Öylece baktılar.</p>

    <p><em>“Habla Español?”</em></p>

    <p>Hayır. Kesinlikle <em>Español habla</em> etmiyorlardı.</p>

    <p>Bu ne anlama geliyordu?</p>

    <p>Neredeydi?</p>

    <p>Eh, zamanla öğrenirdi. Roma bir günde inşa edilmemişti. Akron, Ohio da öyle. Ve yerin bir önemi yoktu.</p>

    <p>Nerede durulduğu önemli değildi. Önemli olan orada ve ayaklarının üstünde olmaktı.</p>

    <p><em>“Parlez-vous Français?”</em></p>

    <p>Cevap yoktu. Ona büyülenmiş gibi bakıyorlardı.</p>

    <p>Almanca konuşmayı denedi ama sonra aptal suratlarına bakıp güldü. Adamlardan biri, çocuk gibi ağlamaya başladı.</p>

    <p><em>Bunlar basit insanlar. İlkel, basit, cahil. Ama onları kullanabilirim. Evet, hem de çok etkili bir şekilde kullanabilirim.</em></p>

    <p>Çizgisiz avuçları hâlâ yukarı dönük halde onlara yaklaştı. Gülümseyişi, yüzünü bir an bile terk etmemişti. Gözleri sıcak, çılgınca bir neşeyle parlıyordu.</p>

    <p>“İsmim Russell Faraday,” dedi alçak sesle, tane tane konuşarak. “Bir görevim var.”</p>

    <p>Ona korku ve hayret dolu gözlerle büyülenmişçesine baktılar.</p>

    <p>“Size yardım etmeye geldim.”</p>

    <p>Adamlar diz çöküp önünde eğilmeye başladı. Kara gölgesi adamların üstüne düşerken sırıtışı büyüdü.</p>

    <p>“Size medeniyeti öğretmeye geldim!”</p>

    <p><em>“Yun-nah!”</em> diye haykırdı şefleri dehşetle. Ve Russell Faraday’in ayaklarını öpünce Kara Adam gülmeye başladı. Güldü, güldü, güldü.</p>

    <p>Hayat, hiç kimsenin üzerinde uzun süre duramayacağı bir tekerlekti.</p>

    <p>Ve sonunda daima aynı yere dönerdi.</p>

    <p class="paragraf sag">Şubat 1975</p>

    <p class="sag">Aralık 1988</p>
  </div>
</body>
</html>
