<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">55. Bölüm</h2>

    <p>Yargıcın evi bir mezarlığa bakıyordu. Akşam yemeğinden sonra Larry ile arka verandada oturmuşlar, Roi-Tan puroları içerek güneşin soluk turuncuya dönerek dağların ardından batışını izliyorlardı.</p>

    <p>“Küçükken, Illinois’teki en güzel mezarlığa yürüme mesafesinde otururduk,” dedi yargıç. “İsmi Mount Hope’tu. O sırada altmışlı yaşlarının başlarında olan babam, her akşam yemekten sonra yürüyüşe çıkardı. Bazen ben de onunla birlikte yürürdüm. Ve yürüyüşümüz bizi bu çok bakımlı mezarlığa götürecek olursa babam bana, ‘Ne dersin Teddy?’ diye sorardı. ‘Sence umut var mı?’ Ben de, ‘Mount Hope<a href="../Text/Section0108.xhtml#Footnote0015" id="Backlink0015"><sup>[15]</sup></a> var,’ derdim ve her seferinde, sanki ilk kez duymuş gibi kükreyerek kahkahalar atardı. Bazen oradan sırf bu espriyi paylaşmak için geçtiğimizi düşünürüm. Varlıklı bir adamdı ama bildiği tek espri bu gibiydi.”</p>

    <p>Yargıç çenesini indirip omuzlarını kaldırarak purosunu içti.</p>

    <p>“1937’de, ben hâlâ yirmili yaşlara varmamışken öldü. Onu her an özlüyorum. Bir çocuk, iyi bir baba olmadıkça bir babaya ihtiyaç duymaz. Ama iyi bir babanın da yeri asla dolmaz. Umut yok, ama Mount Hope var. Nasıl da hoşuna giderdi! Öldüğünde yetmiş sekiz yaşındaydı. Bir kral gibi öldü Larry. Evimizin en küçük odasındaki tahtında, kucağında gazetesiyle göçüp gitti.”</p>

    <p>Bu biraz da garip anı üzerine ne diyeceğini bilemeyen Larry, sessiz kalmayı tercih etti.</p>

    <p>Yargıç içini çekti. “Yapılacak çok iş var,” dedi. “Tabii elektriği geri getirmeyi başarabilirsek. Getiremezsek insanlarda huzursuzluk baş gösterecek ve hava iyice kötüleşmeden güneye göç başlayacak.”</p>

    <p>“Ralph ve Brad elektrik sorununun hallolacağını söylüyor. Onlara güveniyorum.”</p>

    <p>“Öyleyse güveninin boşa çıkmayacağını umalım. Yaşlı kadının gitmesi belki iyi olmuştur. Belki bunu o da biliyordu. İnsanların gördüklerini yorumlamakta özgür olması belki daha iyidir. Gökyüzündeki ışıkların ne olduğuna, ağacın gövdesindeki yüzün gerçek mi yoksa sadece bir göz yanılgısı mı olduğuna insanların karar vermesinden bahsediyorum. Anlıyor musun Larry?”</p>

    <p>“Hayır efendim,” dedi Larry dürüstçe. “Anladığımı sanmıyorum.”</p>

    <p>“Tuvaletin sifonunu çekmeyi tekrar keşfetmeden önce tanrıları, kurtarıcıları ve ölümden sonrasını keşfetmek gibi yorucu bir işe girişmenin gerekli olup olmadığını merak ediyorum. Söylediğim bu. Tanrılar için zamanlamanın doğru olup olmadığından emin değilim.”</p>

    <p>“Sence Abagail Ana ölmüş müdür?”</p>

    <p>“Gideli altı gün oluyor. Arama Komitesi ondan hiçbir ize rastlamadı. Evet, bence öldü, ama yüzde yüz emin olmak mümkün değil. Bildiğimiz kriterlerin ötesinde, olağanüstü bir kadındı. Belki de gitmesine neredeyse memnun olmamın sebebi, mantığa körü körüne bağlı huysuz bir ihtiyar oluşum. Günümü normal aktivitelerle geçirmeyi severim, bahçemi sularım, begonyaları nasıl dirilttiğimi gördün mü? Gurur duyuyorum. Sonra kitap okurum, salgınla ilgili yazacağım kitap için notlar alırım. Tüm bunları yaptıktan sonra yatma vakti gelirken bir kadeh şarap içer, sonra huzurla uyurum. Evet. Hayalet öykülerini ve korku filmlerini ne kadar çok seversek sevelim hiçbirimiz kötü işaretler ve uğursuzluk belirtileri görmek istemiyoruz. Hiçbirimiz Doğudaki Yıldız’ı veya gece yarısı bir alev sütununu <em>gerçekten görmek</em> istemiyor. Tek istediğimiz huzur, akla uygunluk ve sıradan günler. Siyah bir kadının ihtiyar yüzünde Tanrı’yı görürsek bir de Şeytan’ın olduğu gerçeğini kabul etmek zorunda kalırız, çünkü her tanrının karşısında bir şeytan vardır ve bizimki, hiç hoşumuza gitmeyecek kadar yakınımızda olabilir.”</p>

    <p>“Buraya geliş sebebim de o,” dedi Larry nasıl söyleyeceğini tam olarak bilemeden. Keşke yargıç bahçesinden, kitaplarından, notlarından ve gelenek haline gelmiş bir kadeh şarabından bahsetmemiş olsaydı. Arkadaşlarıyla yaptıkları toplantıda iki kuruşluk aklıyla her nasılsa öyle bir teklifte bulunmuştu işte. Acaba bunu fırsatçı bir zalim gibi görünmeden dile getirmenin bir yolu var mıydı?</p>

    <p>“Buraya neden geldiğini biliyorum. Kabul ediyorum.”</p>

    <p>Larry irkilerek oturduğu hasır sandalyenin çıtırdamasına sebep oldu. “Kim söyledi? Bu konunun kimse tarafından bilinmemesi gerekiyordu yargıç. Kuruldan biri bilgi sızdırıyorsa başımız dertte demektir.”</p>

    <p>Yargıç yaşlılık lekeleriyle kaplı elini kaldırarak onu susturdu. Zamanın yıprattığı yüzündeki gözleri parlıyordu. “Sakin ol evlat, sakin ol. Bildiğim kadarıyla kimsenin bilgi sızdırdığı yok ve kulağım deliktir bilirsin. Hayır, sırrı kendime fısıldadım. Bu akşam buraya geliş sebebin yüzünden kitap gibi okunuyor Larry. Umarım poker oynamıyorsundur. Hayattaki basit zevklerimden bahsettiğim sırada suratın şekilden şekle girdi... komik denebilecek, felaket haberi almış gibi bir ifaden vardı...”</p>

    <p>“O kadar komik mi? Ne yapsaydım yani, mutlu mu olacaktım? Seni...”</p>

    <p>“Batıya göndermek istiyorsunuz,” dedi yargıç usulca. “Casusluk etmem için. Konu bu, değil mi?”</p>

    <p>“Üstüne bastın.”</p>

    <p>“Bu fikrin aklınıza ne zaman geleceğini merak ediyordum. Bu, Özgür Bölge’nin varlığını sürdürebilmesi için son derece önemli bir mesele. Orada neler olup bittiğine dair en ufak bir fikrimiz bile yok. Kara Adam ha orada olmuş ha Ay’ın karanlık yüzünde.”</p>

    <p>“Eğer sahiden oradaysa.”</p>

    <p>“Orada, eminim. Bir surette veya diğerinde, ama orada olduğu muhakkak. Hiç şüphem yok.” Cebinden bir tırnak makası çıkararak tırnaklarını kesmeye başladı. Çıt çıt sesleri sözlerine karışıyordu. “Kurul orayı daha çok beğenip kalmaya karar verdiğimiz takdirde ne yapacağını belirledi mi?”</p>

    <p>Larry bu fikir karşısında afalladı. Yargıca böyle bir ihtimalin kimsenin aklına gelmediğini söyledi.</p>

    <p>“Bence elektrikleri vardır,” dedi yargıç aldatıcı bir sükûnetle. “Bu çok çekici bir unsur biliyorsun. Impening denen adam da belli ki böyle düşünmüş.”</p>

    <p>“O pislikten kurtulmuş olduk,” dedi Larry sertçe ve yargıç da bir kahkaha attı.</p>

    <p>“Yarın yola çıkarım,” dedi sonra. “Land-Rover ile giderim sanırım. Önce kuzeye, Wyoming’e, ardından batıya. Tanrıya şükür hâlâ yeterince iyi kullanabiliyorum! Idaho’yu baştan başa katedip Kuzey Kaliforniya’ya varırım. Gidiş iki hafta kadar, dönüş ise muhtemelen daha uzun sürer. Kar olabilir.”</p>

    <p>“Evet, o ihtimali konuştuk.”</p>

    <p>“Ve yaşlıyım. Benim yaşımdakiler kalp sorunu yaşayabilir veya aptallıklarından kaynaklanan hatalar yapabilir. Sadece beni göndermeyeceğinizi tahmin ediyorum.”</p>

    <p>“Şey...”</p>

    <p>“Tamam, bu konudan bahsetmemen gerek anladım. Sorumu geri alıyorum.”</p>

    <p>“Teklifi kabul etmeyebilirsin,” dedi Larry aniden. “Kimse kafana silah dayamı...”</p>

    <p>“Bana karşı sorumluluğundan kurtulmaya mı çalışıyorsun?” diye sertçe sordu yargıç.</p>

    <p>“Belki. Belki öyledir. Belki geri dönme ihtimalini onda bir, işimize yarayacak elle tutulur bir belgeyle dönme ihtimalini ise yirmide bir olarak görüyorumdur. Belki bir hata yaptığımı söylemeye çalışıyorumdur. Bu iş için fazla yaşlı olabilirsin.”</p>

    <p>“Maceraya atılmak için fazla yaşlıyım,” dedi yargıç tırnak makasını kenara koyarak. “Ama umarım doğru olduğunu düşündüğüm şeyi yapmak için fazla yaşlı değilimdir. Dışarıda bir yerde, doğru olduğuna inandığı şeyi yapmak adına muhtemelen korkunç bir ölüme gitmiş bir kadın var. Dinsel bir dürtüye kapılıp yaptığından hiç şüphem yok. Ama doğru olanı yapmaya çalışanlar, hep çılgın sıfatıyla yaftalanmıştır. Gideceğim. Üşürüm muhtemelen. Bağırsaklarım da iyi çalışmayacak. Yalnızlık hissedeceğim. Begonyalarımı özleyeceğim. Ama...” Başını kaldırıp Larry’ye bakarken gözleri parlıyordu. “Aynı zamanda akıllı olacağım.”</p>

    <p>“Olursun sanırım,” dedi Larry ve gözyaşlarından gözlerinin yandığını hissetti.</p>

    <p>“Lucy nasıl?” diye sordu yargıç konuyu bariz bir şekilde değiştirerek.</p>

    <p>“İyi,” dedi Larry. “İkimiz de iyiyiz.”</p>

    <p>“Sorun yok, değil mi?”</p>

    <p>“Yok,” dedi Larry ve Nadine’i düşündü. Onu son görüşündeki çaresizliği, Larry’yi çok huzursuz ediyordu. <em>Son çarem sensin,</em> demişti ona. Garip bir konuşmaydı. Neredeyse intihara meyilli olduğunu düşünecekti. Peki ona yardım etmek için ne yapılabilirdi? Psikiyatri? Tek sahip olduklarının bir veteriner olduğu düşünülürse bu fikir komik geliyordu elbette. Artık Alo-Dua hattı bile yoktu.</p>

    <p>“Lucy ile birlikte olman güzel,” dedi yargıç. “Ama galiba diğer kadın için endişeleniyorsun.”</p>

    <p>“Evet.” Bundan sonraki cümleyi söylemek son derece zordu, ama bir başkasıyla paylaşıp içinden atmak onu çok rahatlattı. “İntiharı düşünüyor olabilir. Benim yüzümden değil elbet,” diye ekledi hemen. “Bir kızın seksi Larry Underwood’u elde edemediği için canına kıymaya kalkacağını düşündüğümü sanma. Ama kol kanat gerdiği çocuk, kabuğundan sıyrıldı. Sanırım Nadine artık ona bağımlı biri olmadığı için kendini yalnız hissediyor.”</p>

    <p>“Depresyonu kronikleşirse intihar etmeye kalkabilir,” dedi yargıç tüyler ürpertici bir kayıtsızlıkla.</p>

    <p>Larry, şaşkınca yargıca baktı.</p>

    <p>“Ama yapabileceğin bir şey yok,” dedi yargıç. “Değil mi?”</p>

    <p>“Yok.”</p>

    <p>“Seçimini yaptın.”</p>

    <p>“Evet.”</p>

    <p>“Dönmemecesine?”</p>

    <p>“Evet.”</p>

    <p>“O halde kararınla yaşayacaksın,” dedi yargıç durumun keyfini çıkararak. “Tanrı aşkına büyü artık Larry. Kendine ve kararlarına güven. Hiç kolay olmayacağı malum, ama endişelerinin üzerine bu güvenle gitmelisin. Güneş sütünün kızgın yaz güneşi altında teni koruduğu gibi ruhunu kavrulmaktan koruyacaktır. Kendi ruhunu yönlendirecek kaptan sensin. Ara sıra ukala bir psikolog bunu yapma yetini sınayacaktır. Büyü! Lucy’n çok iyi bir kadın. Onun ve senin ruhundan fazlasının sorumluluğunu almak büyük bir yük ve insanoğlunun felakete davetiye çıkarmak için başvurduğu en popüler yöntemlerden biri de bu.”</p>

    <p>“Seninle konuşmayı seviyorum,” dedi Larry.</p>

    <p>“Muhtemelen hep duymak istediklerini söylediğim içindir,” dedi yargıç sakince. Sonra ekledi. “İntihar etmek için pek çok yöntem olduğunu biliyorsundur herhalde.”</p>

    <p>Larry bu cümleyi aradan çok uzun bir zaman geçmeden, acı koşullar altında hatırlayacaktı.</p>

    <p class="paragraf">Harold’ın kamyonu ertesi sabah saat sekizi çeyrek geçe Table Mesa bölgesine gitmek üzere Greyhound’dan ayrıldı. Harold, Weizak ve Harold’ın iki adamı, kamyonun arkasında oturuyordu. Norman Kellogg ve bir başkası ön taraftaydı. Yepyeni bir Land-Rover yavaşça onlara yaklaştığı sırada Arapahoe ve Broadway’in kesiştiği kavşaktaydılar.</p>

    <p>Weizak el sallayarak seslendi. “Nereye böyle yargıç?”</p>

    <p>Yün kazağı ve yeleği içinde biraz komik görünen yargıç sağa çekip durdu. “Günübirliğine Denver’a gideyim dedim.”</p>

    <p>“Bu seni oraya kadar götürebilecek mi?” diye sordu Weizak aracını işaret ederek.</p>

    <p>“Anayollardan uzak kalırsam gidebilirim sanıyorum.”</p>

    <p>“Yetişkin kitapları satan bir kitapçıya rastlarsan kucak dolusu al gel, olur mu?”</p>

    <p>Bunun üzerine Harold hariç herkesten kahkahalar yükseldi. Harold’ın yüzü solgun ve yorgun görünüyordu. Gece neredeyse hiç uyumamıştı. Nadine söylediği kadar istekli davranmış ve gece boyunca sadece ıslak rüyalarında gördüğü birçok hayalini gerçeğe dönüştürmüştü. O geceyi dört gözle bekliyordu ve artık içeriğine birinci elden ulaşabiliyorken Weizak’ın açık saçık dergilere dair esprisi, yüzünde sadece belli belirsiz bir gülümseme oluşturabilmişti. Evden çıktığı sırada Nadine hâlâ uyuyordu. Saat iki gibi yatağa bitkince uzandıklarında Nadine günlüğünü okumak istediğini söylemiş, Harold da okumasına izin vermişti. Belki eline büyük bir koz vermiş olacaktı, ama aklı emin olamayacak kadar karışıktı. Öte yandan günlüğün, hayatında yazdığı en güzel eser olduğu söylenebilirdi ve yazdıklarına bir başka gözün daha tanık olmasını istiyor, hatta buna <em>ihtiyaç</em> duyuyordu.</p>

    <p>Kellogg çöp kamyonunun ön tarafından yargıca doğru eğilmişti. “Dikkatli ol babalık. Tamam mı? Bugünlerde yollarda garip tipler dolaşıyor.”</p>

    <p>“Gerçekten de öyle,” dedi yargıç garip bir gülümsemeyle. “Merak etmeyin dikkat ederim. İyi günler beyler. Size de iyi günler Bay Weizak.”</p>

    <p>Bunun üzerine yine gülüşmeler oldu ve herkes kendi yoluna gitti.</p>

    <p class="paragraf">Yargıç, Denver’a doğru gitmedi. 36. Karayolu’na vardığında 7. Otoyol üzerinden doğruca ilerledi. Sabah güneşi parlak ve yumuşaktı. Tali yolda kalmış araçların sayısı, ilerlemeyi engelleyecek kadar fazla değildi. Brighton kasabası daha kötüydü, bir noktada iç içe geçmiş araçların sebep olduğu tıkanıklığı aşabilmek için lisenin futbol sahasından geçmek zorunda kaldı. I-25’e varana dek doğuya doğru devam etti. Buradan sağa dönerek Denver yoluna çıkabilirdi. Onun yerine sola –kuzeye– döndü ve yokuş aşağı inmeye başladı. Yolu yarılayınca vitesi boşa alarak sol tarafına, eteklerinde Boulder’ın kurulu olduğu Rocky Dağları’nın azametle mavi göğe doğru yükseldiği batıya baktı.</p>

    <p>Larry’ye maceraya atılmak için çok yaşlı olduğunu söylemişti, ama Tanrı onu korusun, bu bir yalandı. Kalbi yirmi yıldır böyle çarpmamış, hava böylesine tatlı gelmemiş, renkler bu kadar parlak görünmemişti. I-25 üzerinden Cheyenne’e gidecek, sonra batıya dönerek dağların ardında kendisini bekleyen kaderine yönelecekti. Yaşlılıktan kurumuş olan teni, bu düşünce üzerine karıncalanıp ürperdi. I-80’den batıya. Salt Lake City’ye, ardından Reno, Nevada’ya. Sonra tekrar kuzeye yönelecekti ama bunun pek önemi olmayacaktı. Çünkü Salt Lake ve Reno arasında bir yerde, hatta belki daha da önce durdurulacak, sorgulanacak ve muhtemelen tekrar sorgulanmak üzere başka bir yere gönderilecekti. Gittiği yerlerden birinde, bir davet alabilirdi.</p>

    <p>Hatta Kara Adam’la bizzat görüşmesi bile mümkündü.</p>

    <p>“Devam et ihtiyar,” dedi yumuşak bir sesle.</p>

    <p>Rover’ı vitese taktı ve çıkışa yaklaştı. Kuzeye yönelen üç şerit vardı ve üçü de nispeten boştu. Tahmin ettiği gibi Denver’daki trafik sıkışıklıkları ve zincirleme kazalar bu bölgedeki akışı hatırı sayılır derecede seyreltmişti. Aksi yöne doğru ilerleyen yollar çok kalabalıktı –kurtuluşu körlemesine güneyde arayan aptallar şeritleri doldurmuştu– ama bu taraf iyiydi. En azından bir süre için öyle olacağa benziyordu.</p>

    <p>Yargıç Farris yola çıkmış olmaktan memnun bir şekilde ilerlemeye devam etti. Önceki gece pek iyi uyuyamamıştı. Bu gece yıldızların altında yaşlı bedeni iki uyku tulumuna sarınmış halde çok daha iyi uyuyacağından emindi. Boulder’ı tekrar görüp göremeyeceğini merak etti ve görme olasılığının düşük olduğunu düşündü. Buna rağmen heyecanı büyüktü.</p>

    <p>Bu, hayatının en güzel günlerinden biriydi.</p>

    <p class="paragraf">Nick, Ralph ve Stu öğleden sonra bisikletlerine atlayarak Tom Cullen’ın tek başına yaşadığı sıvalı kaplı küçük eve gitti. Tom’un evi, Boulder’ın “eski” sakinlerince bir işaret noktası olarak kabul edilmişti. Stan Nogotny evin dini-politik bir Disneyland’a benzediğini söylemişti.</p>

    <p>Evin ön bahçesindeki heykeller garip bir tablo oluşturuyordu. Yaklaşık bir düzine Meryem Ana heykeli vardı. Bazıları plastik flamingo sürülerini besliyormuş gibi görünüyordu. Flamingoların en irisinin boyu Tom’u aşıyordu ve tek bacağı üzerinde dikilmekteydi. Dev dilek kuyusunun süslü kovasının içinde karanlıkta parlayan maddeden yapılmış, elleri iki yanda açık duran bir İsa heykeli vardı... görünüşe bakılırsa flamingoları kutsuyordu. Dilek kuyusunun yanında, kuş havuzundan su içiyor gibi görünen alçıdan yapılmış iri bir inek vardı.</p>

    <p>Evin ön cephesindeki telli kapı hızla açıldı ve Tom yarı çıplak halde onları karşılamak için koştu. Uzaktan bakıldığında masmavi gözleri ve kızılımsı sarı gür sakallarıyla son derece erkeksi bir yazar veya ressam olduğu sanılabilir, diye düşündü Nick. Ama yaklaştıkça bu fikir değişebilir ve zekâ düzeyi pek yüksek olmayan <em>basit</em> bir işçi olduğu düşünülebilirdi. İyice yaklaşıp bir dakika kadar konuşunca, Tom Cullen’ın kafasındaki tahtaların büyük bir bölümünün eksik olduğu anlaşılırdı.</p>

    <p>Nick, Tom’a duyduğu yoğun sempatinin bir sebebinin, kendisinin de zaman zaman zekâ özürlü olduğunun sanılması olduğunu biliyordu. İlk başlarda durumu yüzünden okuma yazmayı geç öğrenmesi bu kanıya sebep oluyordu. Daha sonra ise insanların sağır dilsiz birinin aynı zamanda zekâ özürlü olduğunu varsaymaya meyilli olduğunu görmüştü. Hayatı boyunca bu duruma yakıştırılan bütün tanımları duymuştu herhalde: Tahtası eksik. Tepesi yumuşak. Üç tekerlek üzerinde giden. Beyni kafasındaki delikten akmış. Kıt akıllı. Birkaç bira içmek için Shoyo’nun dışında bir meyhane olan Zack’in Yeri’ne gittiği geceyi hatırladı... Ray Booth ve adamlarının onu dövdüğü geceydi. Barmen, barın diğer ucundaki müşterisine doğru eğilerek bir şeyler söylemişti. Eliyle ağzını yarı örttüğü için Nick dudaklarını kısmen okuyabilmişti, ama daha fazlasına gerek yoktu zaten. <em>Sağır dilsiz... muhtemelen geri zekâlı... neredeyse tümü öyle olur...</em></p>

    <p>Ama tüm bu çirkin yakıştırmalar arasından bir tanesi Tom Cullen’a oldukça uyuyordu. Nick, onu düşünürken bu tanımı kendi sessiz dünyası içinde şefkatle kullanırdı: <em>Adam eksik desteyle oynuyor.</em> Tom’un durumu buydu işte. İşin ah vah edilecek tarafı ise Tom’un destesinde çok az kâğıdın eksik oluşuydu ve onlar da karo ikilisi veya sinek üçlüsü gibi düşük değerli kâğıtlardı. Ama bunlar olmadan oyun oynanmıyordu işte. Fal bile bakılamazdı.</p>

    <p>“Nicky!” diye bağırdı Tom. “Seni gördüğüme çok sevindim! Aman, evet! Tom Cullen çok mutlu!” Kollarını Nick’in boynuna dolayıp, sıkıca sarıldı. Nick böyle parlak günlerde hâlâ takmakta olduğu siyah göz bandının gerisindeki yaralı gözünün yaşlarla yandığını hissetti. “Ralph’i de! Ve onu da. Sen... şeydin...”</p>

    <p>“Ben...” diye söze başladı Stu, ama Nick eliyle işaret ederek onu durdurdu. Tom ile hafıza geliştirme taktikleri üzerinde çalışıyorlardı ve işe yarıyor gibi görünüyordu. Hatırlamak istediği ismi bildiği bir şeyle bağdaştırınca hedefe ulaşabiliyordu. Bu da çok uzun seneler önce Rudy’den öğrendiklerinden biriydi.</p>

    <p>Cebinden not defterini çıkarıp bir şeyler yazdı. Sonra okuması için Ralph’e uzattı.</p>

    <p>Kaşlarını hafifçe çatan Ralph okudu. “İneklerin ve koyunların memelerinden neyi akıtırız?”</p>

    <p>Tom donmuş gibi kalakaldı. Yüzündeki ifade yok oldu. Çenesi düştü ve gözleri boş boş bakmaya başladı.</p>

    <p>Stu huzursuzca kıpırdandı. “Nick acaba bu...”</p>

    <p>Nick parmağını dudaklarına götürerek onu susturdu. Tom neredeyse aynı anda canlanarak normale döndü.</p>

    <p>“Sütü!” dedi hoplayıp gülerek. “Sen Stu’sun!” Doğrulaması için Nick’e baktı ve o da parmaklarıyla zafer işareti yaptı.</p>

    <p>“A-Y, Stu böyle yazılır, Tom Cullen biliyor, bunu <em>herkes</em> biliyor!”</p>

    <p>Nick, Tom’un evinin kapısını işaret etti.</p>

    <p>“İçeri girmek mi istiyorsunuz? Aman, evet! Hep birlikte girelim. Tom evi dekore ediyordu.”</p>

    <p>Ralph ve Stu, Nick ve Tom’un peşinden verandanın basamaklarını çıkarken gülümseyerek birbirine baktı. Tom hep dekore ediyordu. Döşemiyordu, çünkü ev o içine ilk girdiği sırada dayalı döşeliydi elbette. İçerisi altüst olmuş bir çizgi film dünyası gibiydi.</p>

    <p>Ön kapının hemen ardında, doldurulmuş yeşil bir papağanın dikkatle içine yerleştirildiği, kocaman, yaldızlı bir kuş kafesi vardı. Nick geçerken başını eğmek zorunda kalmıştı. Tom’un dekore ederken kullandığı eşyaların öylesine alınmış ıvır zıvırlar olmadığını düşündü. Öyle olsa evin içi bitpazarı gibi olurdu. Burada daha fazlası vardı, sıradan bir zihnin belli bir düzen olarak algılayabileceğinin biraz ötesiydi. Oturma odasındaki şöminenin rafındaki büyük, kare blokta kredi kartı levhaları vardı. Hepsi de ortalanmış ve dikkatle dizilmişti. VISA KARTINIZ BURADA GEÇER. MASTERCARD DEYİN YETER. AMERICAN EXPRESS KABULÜMÜZ. DINER’S CLUB. Soru şuydu: Tom bütün bunların belirli bir setin parçaları olduğunu nereden biliyordu? Okuması yoktu, ama her nasılsa ilişkiyi kurmayı başarmıştı.</p>

    <p>Sehpanın üstünde ambalaj köpüğünden yapılma büyükçe bir yangın musluğu vardı. Pencerenin önünde, gün ışığını mavi ışınlar halinde içeri yansıtacak bir tepe lambası duruyordu.</p>

    <p>Tom onlara evin her yerini gösterdi. Alttaki oyun odası, Tom’un bir tahnitçi dükkânından bulduğu doldurulmuş kuşlar ve hayvanlarla doluydu. Kuşları, neredeyse görünmez olan piyano telleriyle tavana asmıştı. Baykuşlar, şahinler, hatta güve yemiş tüyleri ve camdan yapılmış tek sarı gözüyle kel bir akbaba, odada süzülüyormuş gibiydi. Bir köşede bir ağaçkakan, diğerinde bir sincap, öteki köşede bir kokarca ve sonuncusunda bir sansar vardı. Odanın tam ortasında, her nasılsa diğer tüm hayvanların dikkatle bakıyor gibi göründüğü bir çakal duruyordu.</p>

    <p>Üst kata çıkan merdivenlerin tırabzanları kırmızı beyaz kâğıt şeritleriyle kaplanmıştı. Üst katın holünün tavanına yine piyano teliyle savaş uçakları maketleri asılmıştı –Fokker, Spad, Stuka, Spitfire, Zero ve Messerschmitt’ler. Banyonun zemini parlak maviye boyanmış ve Tom’un oyuncak gemi koleksiyonu üzerine dizilmiş, dört beyaz porselen ada ve bir beyaz porselen kıta –küvetin ayakları ve klozet– arasında, katı bir denizde sözde yüzüyorlardı.</p>

    <p>Nihayet bütün evi gezip tekrar oturma odasına indiler ve kredi kartı levhalarının altına, John ve Robert Kennedy’nin kenarları yaldızlı sınırlarla belirlenmiş bulutlar önünde poz verdiği üç boyutlu fotoğrafın karşısına oturdular. Altında şöyle yazıyordu: KARDEŞLER CENNETTE BULUŞTU.</p>

    <p>“Tom’un evini beğendiniz mi? Ne düşünüyorsunuz? Güzel mi?”</p>

    <p>“Çok güzel,” dedi Stu. “Söylesene. Aşağıdaki şu kuşlar... seni hiç tedirgin etmiyor mu?”</p>

    <p>“Hayır!” dedi Tom şaşkınca. “İçleri talaş dolu!”</p>

    <p>Nick, Ralph’e bir not uzattı.</p>

    <p>“Tom, Nick tekrar hipnotize edilmeye itirazın olup olmadığını soruyor. Stan’in yaptığı gibi. Bu seferki oyun değil, çok önemli. Nick sebebini daha sonra açıklayacakmış.”</p>

    <p>“Olur,” dedi Tom. <em>“Çook... uykun... vaaar... bu, değil mi?”</em></p>

    <p>“Evet, o,” dedi Ralph.</p>

    <p>“Saate bakmamı tekrar mı istiyorsunuz? Sorun değil. Hani şu öne arkaya sallanan saat? <em>Çook... uykulusunun...</em>” Tom onlara şüpheyle baktı. “Ama hiç uykum yok. Aman, hayır. Dün gece erken uyudum. Tom Cullen hep erken uyuyor, çünkü seyredecek televizyon yok.”</p>

    <p>“Bir fil görmek ister miydin Tom?” diye yumuşak sesle sordu Stu.</p>

    <p>Tom’un gözleri hemen kapandı. Başı gevşekçe öne düştü. Uzun, derin soluklar almaya başladı. Nick, ona anahtar cümleyi söylemiş, ama Stu işe yarayacağına inanıp inanmamakla tereddüt etmişti. Bu kadar çabuk etki göstermesini beklemiyordu.</p>

    <p>“Tavuğun kafasını kanadının altına sokmak gibi,” dedi Ralph şaşkınca.</p>

    <p>Nick, Stu’ya bu seans için daha önceden hazırlanmış olan metni uzattı. Stu, Nick’e uzun bir süre baktı. Nick bu bakışlara karşılık verdikten sonra başını ciddi bir şekilde sallayarak başlamasını işaret etti.</p>

    <p>“Beni duyuyor musun Tom?”</p>

    <p>“Evet, seni duyuyorum,” dedi Tom ve sesinin tonu üzerine Stu başını kaldırıp baktı.</p>

    <p>Tom’un her zamanki sesinden farklıydı, ama Stu isimlendiremiyordu. Bu ona on sekiz yaşında, liseden mezun olurken yaşadığı bir olayı hatırlattı. Törenden önce, erkeklerin soyunma odasındaydı. İçerideki diğer çocukların neredeyse hepsini ilkokulun ilk gününden beri tanıyordu. Elinde siyah mezuniyet peleriniyle soyunma odasında dururken etrafındaki yüzlerin ilk günden o ana dek ne çok değişmiş olduğunu düşünmüştü. Değişimin farkında olmak onu o gün de şimdi olduğu gibi ürpertmişti. Baktığı yüzler artık birinci sınıfa giden çocukların yüzleri değildi... ama yetişkin erkek yüzleri oldukları da söylenemezdi. İki iyi tanımlanmış evre arasında kalmışlardı. Tom Cullen’ın bilinçaltının gölgeli dünyasından gelen bu ses de o yüzler gibiydi, ama sonsuz bir hüzünle doluydu. Stu bunun daima dışlanmış bir adamın sesi olduğunu düşündü.</p>

    <p>Devam etmesini bekliyorlardı, bu yüzden daha fazla duraksamadı. “Tom, Ben Stu Redman.”</p>

    <p>“Evet. Stu Redman.”</p>

    <p>“Nick de burada.”</p>

    <p>“Evet, Nick de burada.”</p>

    <p>“Ralph Brentner da öyle.”</p>

    <p>“Evet, Ralph de burada.”</p>

    <p>“Biz senin arkadaşlarınız.”</p>

    <p>“Biliyorum.”</p>

    <p>“Bir şey yapmanı rica ediyoruz Tom. Özgür Bölge için. Tehlikeli bir görev.”</p>

    <p>“Tehlikeli...”</p>

    <p>Endişe, Tom’un yüzünden yaz gününde güneşi engelleyen bulutun mısır tarlasına düşen gölgesi gibi geçti.</p>

    <p>“Korkacak mıyım? Yoksa ben...” İç çekerek sustu.</p>

    <p>Stu ne cevap vereceğini bilemeyerek Nick’e baktı.</p>

    <p>Nick’in ağzından sessiz bir <em>evet</em> çıktı.</p>

    <p>“<em>Onunla</em> ilgili, değil mi?” dedi Tom ve korkuyla iç geçirdi. Kasım rüzgârının meşe ağaçlarının çıplak dalları arasından geçerken çıkardığı sese benziyordu. Stu’nun içi yine ürperdi. Ralph’in yüzü solmuştu.</p>

    <p>“Kim, Tom?” diye nazikçe sordu Stu.</p>

    <p>“Flagg. Adı Randall Flagg. Kara Adam. Benden istediğiniz...” Tekrar içini çekti.</p>

    <p>“Onu nereden tanıyorsun Tom?” Bu soru metinde yoktu.</p>

    <p>“Rüyalarımdan... yüzünü rüyalarımda görüyorum.”</p>

    <p><em>Yüzünü rüyalarımda görüyorum.</em> Ama yüzünü kimse görmemişti. Yüzü hep gizliydi.</p>

    <p>“Onu gördün mü?”</p>

    <p>“Evet.”</p>

    <p>“Neye benziyor Tom?”</p>

    <p>Tom uzun bir süre konuşmadı. Stu tam cevap alamayacağına kanaat getirip metne dönecekken Tom, “Sokaktaki alelade birine benziyor,” dedi. “Ama sırıttığında kuşlar tünedikleri telefon tellerinden düşüyor. Size öyle bir bakıyor ki mesaneniz bozulup idrarınız yanıyor. Tükürdüğü yerdeki otlar sararıp ölüyor. Hep dışarıda. Zamanın içinden gelmiş. Kendini bilmiyor. İsmi, binlerce iblisin adı. İsa bir keresinde onu domuz sürüsüne atmış. İsmi Lejyon. Bizden korkuyor. Biz içerideyiz. Büyü yapabiliyor. Kurtları çağırıp kargaların içine girebiliyor. O hiçliğin kralı. Ama bizden korkuyor. İçeriden... korkuyor.”</p>

    <p>Tom sustu.</p>

    <p>Benizleri mezar taşları kadar solan diğer üç adam, birbirine baktı. Ralph başındaki şapkayı çıkarmış, parmakları arasında adeta yoğuruyordu. Nick bir elini gözlerinin üzerine koymuştu. Stu’nun boğazı kupkuru camdan oluşmuş gibiydi.</p>

    <p><em>İsmi Lejyon. Hiçliğin kralı.</em></p>

    <p>“Onun hakkında başka ne söyleyebilirsin?” diye sordu Stu alçak sesle.</p>

    <p>“Sadece benim de ondan korktuğumu. Ama istediğinizi yapacağım. Fakat Tom’un... ödü patlıyor.” Yine o korkunç iç çekiş.</p>

    <p>“Tom,” dedi Ralph aniden. “Abagail Ana’nın hâlâ... hâlâ hayatta olup olmadığını biliyor musun?” Ralph’in yüzünde gergin bir beklenti vardı. Bütün parasını açılmasını beklediği tek karta yatırmış bir kumarbaz gibiydi.</p>

    <p>“Hayatta.” Ralph tutmakta olduğu soluğunu bırakarak arkasına yaslandı. “Ama Tanrı’yla arası henüz düzelmedi.”</p>

    <p>“Düzelmedi mi? Neden Tommy?”</p>

    <p>“Yabani topraklarda. Tanrı, onu oraya götürdü. Ama ne gündüz uçanlardan, ne gece sürünenlerden korkuyor. Yılanların, arıların onu sokmayacağını, hiçbir hayvanın ona zarar vermeyeceğini biliyor. Ama Tanrı’yla arası hâlâ düzelmedi. Kayalıktan suyu çıkaran Musa’nın eli değildi. Sansarları boş mideleriyle kovalayan Abagail Ana değildi. Ona merhamet edilecek. Abagail Ana görecek, ama geç görecek. Ölüm olacak. <em>Onun</em> ölümü. Abagail Ana nehrin yanlış tarafında can verecek. O...”</p>

    <p>“Susturun onu,” dedi Ralph inlercesine. “Durdurun.”</p>

    <p>“Tom,” dedi Stu.</p>

    <p>“Evet.”</p>

    <p>“Sen Nick’in Oklahoma’da tanıştığı Tom musun? Uyanıkken bildiğimiz Tom musun?”</p>

    <p>“Evet ama o Tom’dan fazlasıyım.”</p>

    <p>“Anlamadım.”</p>

    <p>Tom kafasını hafifçe kaldırdı.</p>

    <p>“Ben Tanrı’nın Tom’uyum.”</p>

    <p>İyice huzursuz olan Stu neredeyse elindeki kâğıtları yere düşürecekti.</p>

    <p>“İstediğimizi yapacağını söylüyorsun.”</p>

    <p>“Evet.”</p>

    <p>“Ama geri döneceğini bili... geri döneceğini düşünüyor musun?”</p>

    <p>“Bunu görüp bilmek bana düşmez. Nereye gideceğim?”</p>

    <p>“Batıya Tom.”</p>

    <p>Tom inledi. Bu ses üzerine Stu’nun ensesindeki tüyler diken diken oldu. <em>Onu nereye gönderiyoruz?</em> Belki cevabı biliyordu. Belki aynı yere kendisi de gitmişti, ama onun gittiği yer Vermont’ta, ayak seslerinin yankıları yüzünden takip ediliyormuş gibi hissettiği o labirent gibi koridorlardaydı. Takip ediliyormuş ve aradaki mesafe hızla kapanıyormuş gibi.</p>

    <p>“Batıya,” dedi Tom. “Batı, peki.”</p>

    <p>“Seni bakman için gönderiyoruz Tom. Bakıp görmen için. Sonra geri geleceksin.”</p>

    <p>“Geri gelip anlatacağım.”</p>

    <p>“Bunu yapabilir misin?”</p>

    <p>“Evet. Beni yakalayıp öldürmezlerse.”</p>

    <p>Stu yüzünü buruşturdu. Diğerleri de öyle.</p>

    <p>“Tek başına gideceksin Tom. Daima batıya. Batıyı bulabilir misin?”</p>

    <p>“Güneşin battığı taraf.”</p>

    <p>“Evet. Ve biri neden oraya gittiğini sorarsa seni Özgür Bölge’den attıklarını söyleyeceksin...”</p>

    <p>“Beni attılar. Tom’u attılar. Orada istemediler.”</p>

    <p>“...çünkü kıt akıllısın...”</p>

    <p>“Tom’u kıt akıllı olduğu için kovdular.”</p>

    <p>“...ve bir kadınla olursan o kadın geri zekâlı çocuklar doğurabilir.”</p>

    <p>“Tom gibi geri zekâlı çocuklar.”</p>

    <p>Stu’nun midesi çaresizce çalkalanıyordu. Başı, terleyebilen bir kalıp demir gibiydi. Korkunç bir şekilde akşamdan kalmıştı sanki.</p>

    <p>“Biri sana batıya neden gittiğini sorarsa vereceğin cevabı tekrar et.”</p>

    <p>“Tom’u kıt akıllı olduğu için kovdular. Aman, evet. Bir kadına gece yatakta sahip olacağımdan ve kadının hamile kalıp geri zekâlı çocuklar doğuracağından korktular.”</p>

    <p>“Evet Tom. Cevap böyle. Bu...”</p>

    <p>“Beni kovdular,” dedi Tom yumuşak, üzgün bir sesle. “Tom’u güzel evinden çıkarıp attılar.”</p>

    <p>Stu titreyen elleriyle gözlerini sildi. Nick’e baktı. Onu çift, hatta üç tane görmeye başlamıştı. “Bitirip bitiremeyeceğimden emin değilim Nick,” dedi çaresizce.</p>

    <p>Nick, Ralph’e baktı. Kâğıt gibi solgun olan Ralph sadece başını iki yana sallayabildi.</p>

    <p>“Bitir,” dedi Tom beklenmedik bir şekilde. “Beni böyle karanlıkta bırakma.”</p>

    <p>Stu kendini zorlayarak devam etti.</p>

    <p>“Tom, dolunay nasıldır bilir misin?</p>

    <p>“Evet... büyük ve yusyuvarlak.”</p>

    <p>“Yarım ay gibi değil.”</p>

    <p>“Değil.”</p>

    <p>“O büyük, yusyuvarlak ayı gördüğünde doğuya döneceksin Tom. Yanımıza geleceksin. Evine döneceksin.”</p>

    <p>“Evet, gördüğümde geleceğim,” dedi Tom. “Evime döneceğim.”</p>

    <p>“Ve gelirken gündüzleri uyuyup geceleri yürüyeceksin.”</p>

    <p>“Gündüz uyuyup gece yürüyeceğim.”</p>

    <p>“Evet. Ve kimsenin seni görmemesi için elinden geleni yapacaksın.”</p>

    <p>“Tamam.”</p>

    <p>“Ama seni gören olabilir Tom.”</p>

    <p>“Evet olabilir.”</p>

    <p>“Olursa o kişiyi öldür Tom.”</p>

    <p>“Öldüreyim,” dedi Tom sesinde şüpheyle.</p>

    <p>“Sayıları birden fazlaysa, kaç.”</p>

    <p>“Kaçayım,” dedi Tom daha kesin bir tonla.</p>

    <p>“Ama en iyisi kimseye görünme. Bunları tekrar edebilir misin?”</p>

    <p>“Evet. Dolunayda döneceğim. Yarım ayda veya hilalde değil. Gece yürüyüp gündüz uyuyacağım. Kimseye görünmeyeceğim. Beni gören bir kişi olursa öldüreceğim. Birden çoklarsa kaçacağım. Ama kimsenin görmemesine çalışacağım.”</p>

    <p>“Çok iyi. Birkaç saniye içinde seni uyandıracağım, tamam mı?”</p>

    <p>“Tamam.”</p>

    <p>“Sana fiili soruyu sorunca uyanacaksın, tamam mı?”</p>

    <p>“Tamam.”</p>

    <p>Stu titrek bir şekilde iç geçirerek arkasına yaslandı. “Tanrıya şükür bitti.”</p>

    <p>Nick bakışlarıyla ona katıldığını belirtti.</p>

    <p>“Neler olabileceğini biliyor muydun Nick?”</p>

    <p>Nick başını iki yana salladı.</p>

    <p>“Bütün bunları nasıl bilebiliyor?” diye mırıldandı Stu.</p>

    <p>Nick defteri işaret etti. Stu ondan kurtulduğuna sevinerek defteri Nick’e uzattı. Metnin yazılı olduğu sayfa ellerinin teri yüzünden neredeyse sırılsıklam olmuştu. Nick bir şeyler yazarak önce Ralph’e uzattı. Ralph dudakları kıpırdayarak yazıyı okuduktan sonra Stu’ya verdi.</p>

    <p>“Tarih boyunca bazı insanlar delileri ve kıt zekâlıları dâhiliğe yakın görmüş. Bize kullanabileceğimiz bir bilgi vermedi, ama şahsen ödümü patlattı. Büyü, dedi. Büyüyle nasıl savaşabiliriz ki?”</p>

    <p>“Bütün bunlar beni aşar,” diye mırıldandı Ralph. “Abagail Ana’yla ilgili söylediklerini hatırlamak bile istemiyorum. Hadi onu uyandır da bir an önce gidelim Stu.” Ralph dokunsalar ağlayacak haldeydi.</p>

    <p>Stu, Tom’a doğru eğildi. “Tom?”</p>

    <p>“Evet.”</p>

    <p>“Bir fil görmek ister misin?”</p>

    <p>Tom’un gözleri hemen açıldı ve onlara baktı. “Size işe yaramayacağını söylemiştim. Tom hayatta gün ortasında uyumaz.”</p>

    <p>Nick, Stu’ya bir kâğıt uzattı. Stu yazılanlara bir göz atıp Tom’a döndü. “Nick çok başarılı olduğunu söylüyor.”</p>

    <p>“Sahi mi? Daha önceki gibi başımın üstünde durdum mu?”</p>

    <p>Nick içinde acı bir utançla düşündü: <em>Hayır Tom, bu kez daha etkileyici numaralar yaptın.</em></p>

    <p>“Hayır,” dedi Stu. “Tom, buraya senden yardım istemeye gelmiştik.”</p>

    <p>“Benden mi? Yardım mı? Elbette! Seve seve!”</p>

    <p>“Ama bu tehlikeli bir iş Tom. Batıya gidip geri dönerek bize gördüklerini anlatmanı istiyoruz.”</p>

    <p>“Tabii, olur,” dedi Tom en ufak bir tereddüt olmadan, ama Stu, Tom’un yüzünden bir anlığına bir gölgenin geçtiğini ve saf mavi gözlerinin gerisinde oyalandığını gördü. “Ne zaman?”</p>

    <p>Stu elini Tom’un ensesine nazikçe koydu ve orada ne halt ettiğini kendi kendine sordu. Abagail Ana değilken ve cennet katıyla arasında direkt hat yokken bir insan bunları nasıl yapabilirdi? “Çok yakında,” dedi yumuşak sesle. “Çok yakında.”</p>

    <p class="paragraf">Frannie, Stu eve geldiğinde akşam yemeği hazırlıyordu.</p>

    <p>“Harold uğradı,” dedi. “Yemeğe davet ettim ama kalmadı.”</p>

    <p>“Hı.”</p>

    <p>Frannie, ona dikkatle baktı. “Stuart Redman, hangi denizde gemilerin battı?”</p>

    <p>“Tom Cullen’ın banyosunda desem yanlış olmaz herhalde.” Ve ona her şeyi anlattı.</p>

    <p>Yemekten sonra biraz oturdular. “Bütün bunlar ne anlama geliyor?” diye sordu Fran. Yüzü çok solgundu ve yemeğini yemek yerine çatalıyla bir o yana bir bu yana dürtüyordu.</p>

    <p>“Anladıysam ne olayım,” dedi Stu. “Bir tür... duru görü sanırım. Hepimizin gördüğü rüyalar malumumuzken Tom Cullen’ın hipnoz altında imgelemler görmesine neden bu kadar şaşırıyoruz bilmem. Bir tür duru görü değilse nedir hiç bilmiyorum.”</p>

    <p>“Ama rüyalar artık çok eskide kaldı. En azından benim için öyle.”</p>

    <p>“Benim için de,” dedi Stu ve kendisinin de henüz tek lokma bile yemediğini fark etti.</p>

    <p>“Bak Stu, kurulla ilgili konulan toplantılar haricinde konuşmamaya karar vermiştik, biliyorum. Muhtemelen sürekli didişeceğimizi söylemiştin ve sana katılıyorum. Yirmi beşinden sonra Şerif Dillon olman konusunda tek kelime bile etmedim, değil mi?”</p>

    <p>Stu gülümsedi. “Etmedin Frannie.”</p>

    <p>“Ama sana, Tom Cullen’ı batıya göndermenin iyi bir fikir olduğunu hâlâ düşünüp düşünmediğini sormak istiyorum. Bugün olanlardan sonra hâlâ aynı fikirde misin?</p>

    <p>“Bilmiyorum,” dedi Stu. Tabağını önünden itti. İçindeki yemeklerden çoğuna dokunulmamıştı bile. Ayağa kalkıp koridordaki masaya gitti ve bir paket sigara aldı. Sigara tüketimini günde üç dört taneye düşürmüştü. Bir tane yaktı, bayat tütünün sert dumanını ciğerlerine çekti ve üfledi. “Olumlu tarafından bakarsak hikâyesi basit ve yeterince inandırıcı. Zekâsı geri olduğu için onu buradan kovduk. Bundan şüphe edileceğini sanmıyorum. Sağ salim geri dönerse onu hipnotize eder –zaten göz açıp kapayana dek uyuyuveriyor– ve gördüğü önemli veya önemsiz her şeyi anlattırırız. Diğerlerinden daha iyi bir bilgi kaynağı olması mümkün.”</p>

    <p>“Sağ salim <em>dönerse.</em>”</p>

    <p>“Evet, <em>eğer</em> dönerse. Doğuya dönüşte geceleri yolculuk edip gündüz uyuması talimatını verdik. Karşısına birden çok kişi çıkarsa kaçacak. Sadece bir kişi görürse öldürecek.”</p>

    <p>“Bunu yapmış olamazsınız!”</p>

    <p>“Elbette yaptık!” dedi Stu, ona öfkeyle dönerek. “Burada oyun oynamıyoruz Frannie! Yakalanırsa başına gelecekleri biliyor olman lazım... ya da yargıç yakalandığı takdirde... veya Dayna. Yoksa niçin bu fikre en baştan karşı çıkacaktın?”</p>

    <p>“Tamam,” dedi Fran usulca. “Tamam Stu.”</p>

    <p>“Hayır, <em>tamam</em> değil!” dedi ve yeni yaktığı sigarayı kil küllüğe hızla bastırıp etrafına kıvılcımlar saçtı. Birkaç kıvılcım elinin üstüne düşünce elini sertçe salladı. “Aklı kıt bir çocuğu bizim savaşımızda çarpışması için göndermek, insanları bir satranç tahtası üstündeki piyonlar gibi itip kakmak ve bir mafya babası gibi öldürme emri vermenin hiçbir haklı gerekçesi yok. Ama başka ne yapabiliriz bilmiyorum. Bilemiyorum. Orada ne yaptığını öğrenmezsek önümüzdeki baharda Özgür Bölge’yi koca bir mantar bulutuna dönüştürebilir.”</p>

    <p>“Tamam. Hey. Tamam dedim.”</p>

    <p>Stu yumruklarını yavaşça sıktı. “Sana bağırıyordum. Özür dilerim. Bunu yapmaya hakkım yoktu Frannie.”</p>

    <p>“Önemi yok. Pandora’nın kutusunu açan sen değilsin.”</p>

    <p>“Galiba hepimiz birden açıyoruz,” dedi Stu sıkıntıyla ve paketten bir sigara daha aldı. “Her neyse, ona karşısına bir kişi çıkacak olursa öldürmesi talimatı verdiğimde kaşlarını çatar gibi oldu. Anlık bir şeydi. Ralph ve Nick’in görüp görmediğini bile bilmiyorum. Ama ben gördüm. Sanki, ‘Tamam, ne dediğini anladım ama vakti geldiğinde buna kendim karar vereceğim,’ diye düşünür gibiydi.”</p>

    <p>“Bir yerde insanların hipnotize edilerek uyanıkken yapmayacakları bir şeyi yapmaya zorlanamayacağını okumuştum. Bir insan, ahlaki yönden karşı olduğu bir eylemi telkinle bile yapmazmış.”</p>

    <p>Stu başını salladı. “Evet, ben de onu düşünüyordum. Ama ya bu Flagg denen herif doğu sınırı boyunca nöbetçiler diktiyse? Onun yerinde olsam yapardım. Tom batıya giderken bir nöbetçiye rastlarsa hikâyesi hazır. Ama dönüşte rastlayacak olursa ya ölecek ya öldürecek. Öldüremezse onu kaybettik demektir.”</p>

    <p>“Bu konuda gereğinden fazla endişeleniyorsun gibi,” dedi Frannie. “Sınır boyunca nöbetçi dikmişse bile araları çok yakın olamaz, değil mi?”</p>

    <p>“Evet. Yetmiş kilometrede bir nöbetçi falan olacaktır. Bizden beş kat daha kalabalıklar.”</p>

    <p>“Yani radar veya kızılötesi gibi çok gelişmiş cihazları çalıştırmayı başarıp düzeneklerini casus filmlerindeki gibi kurmadılarsa Tom’un buraya elini kolunu sallayarak gelmesi çok olası.”</p>

    <p>“Umudumuz o yönde. Ama...”</p>

    <p>“Ama vicdanının sesini susturamıyorsun,” dedi Fran yumuşak sesle.</p>

    <p>“Öyle mi dersin? Eh... belki öyledir. Harold ne istiyordu hayatım?”</p>

    <p>“Şu arama haritalarından birkaçını bıraktı. Arama Komitesi’nin Abagail Ana’yı aradığı yerleri gösteren haritalar. Harold Arama Komitesi’ni yürütmenin yanı sıra Defin Komitesi’ne de yardım ediyormuş. Çok yorgun görünüyordu, ama bunun tek sebebi Özgür Bölge görevleri değil. Görünüşe bakılırsa başka bir şey üzerinde daha çalışıyor.”</p>

    <p>“Neymiş o?”</p>

    <p>“Harold’ın bir kadını var.”</p>

    <p>Stu kaşlarını kaldırdı.</p>

    <p>“Her neyse, yemeğe o yüzden kalmadı. Sence kim bu kadın?”</p>

    <p>Stu gözlerini kısarak tavana baktı. “Bakalım... Harold kimi beceriyor olabilir? Bir düşüneyim...”</p>

    <p>“O ne biçim söz öyle? Sen, bana öyle mi yapıyorsun?” Frannie, ona şakacıktan vurdu ve Stu sırıtarak geriledi.</p>

    <p>“Tamam, vazgeçtim. Kimmiş söyle?”</p>

    <p>“Nadine Cross.”</p>

    <p>“Saçında beyaz olan kadın mı?”</p>

    <p>“Ta kendisi.”</p>

    <p>“Vay be, yaşı Harold’ın iki katı olmalı.”</p>

    <p>“Harold için bunun bir sakıncası olduğunu sanmıyorum.”</p>

    <p>“Larry biliyor mu?”</p>

    <p>“Bilmiyorum, umurumda da değil. Cross denen kadın artık Larry ile birlikte değil. Önceden öyle miydi bilmiyorum gerçi.”</p>

    <p>“Eh, iyi bari,” dedi Stu. Harold’ın hayatında biri olduğu için memnundu, ama konu o kadar da ilgisini çekmemişti. “Harold Arama Komitesi hakkında ne düşünüyor? Sana bir şey söyledi mi?”</p>

    <p>“Harold’ı bilirsin. Çok fazla gülümsüyor... ama ümitli değil. Galiba o yüzden vaktinin çoğunu Defin Komitesi’ne ayırıyor. Ona Hawk dediklerini biliyor muydun?”</p>

    <p>“Sahi mi?”</p>

    <p>“Ben de bugün duydum. Sorana dek kimden bahsettiklerini anlayamadım.” Bir an düşündükten sonra güldü.</p>

    <p>“Neden güldün?” diye sordu Stu.</p>

    <p>Fran spor ayakkabı içindeki ayaklarından birini kaldırdı. Tabanında çizgiler ve çemberler vardı. “Ayakkabılarıma iltifat etti. Ne saçma, değil mi?”</p>

    <p class="paragraf">Harold şafaktan hemen önce kasıklarında belli belirsiz, hoş bir ağrıyla uyandı. Kalktığında hafifçe titredi. Sabahın erken saatleri daha ağustosun ortalarında olmalarına ve sonbahara bir ay kalmasına rağmen oldukça serin oluyordu.</p>

    <p>Ama bel altında sıcaklık vardı, ah evet. Uyuyan kadının neredeyse şeffaf olan külotunun sardığı pürüzsüz kalçaları görmek bile onu hatırı sayılır derecede ısıtıyordu. Onu uyandıracak olsa hiç aldırmazdı. Şey, belki aldırırdı, ama itiraz <em>etmezdi.</em> O kara gözlerin gerisinde neyin yatmakta olduğunu hâlâ tam olarak bilmiyor ve ondan biraz korkuyordu.</p>

    <p>Onu uyandırmayarak sessizce giyindi. Canı çok istese de Nadine ile oynaşmayacaktı.</p>

    <p>Yalnız kalabileceği bir yere gidip düşünmeye ihtiyacı vardı.</p>

    <p>Çizmelerini sol eline alarak tamamen giyinik halde kapıda durakladı. Odanın soğukluğu ve tekdüze giyinme işlemi, isteğini bastırmıştı. Artık odanın kokusunu hissedebiliyordu ve kokunun pek çekici olduğu söylenemezdi.</p>

    <p>Onsuz da yapabileceklerini, önemsiz bir şey olduğunu söylemişti Nadine. Belki de doğruydu. Ağzı ve elleriyle neredeyse inanılmayacak şeyler yapıyordu. Ama madem önemsizdi, neden oda tüm o kötü seneler boyunca tek başına tatmin olmakla bağdaştırdığı o bayat ve ekşimsi kokuyla doluydu?</p>

    <p><em>Belki kötü olmasını istiyorsun.</em></p>

    <p>Rahatsız edici bir düşünceydi. Kapıyı arkasından yavaşça kapatarak çıktı.</p>

    <p>Nadine’in gözleri, kapı kapanır kapanmaz açıldı. Doğrulup düşünceli gözlerle kapıya baktı, ardından tekrar uzandı. Bedeni, tatmin olmamış arzu nöbetleri yüzünden ağrıyordu. Neredeyse âdet sancısı gibiydi. Madem o kadar önemsizdi (Harold’ın aklından geçenlere ne kadar yakın olduğu hakkında hiçbir fikri yoktu) neden kendini böyle hissediyordu? <em>Önceki gece öyle bir an gelmişti ki, oyalanmayı bırak ve SOK artık! Duyuyor musun? SOK ve içimi DOLDUR! Bu yaptığının bana faydası var mı sanıyorsun? Hadi sok ve bu çılgınca oyuna bir son verelim,</em> diye haykırmamak için dudaklarını ısırmak zorunda kalmıştı.</p>

    <p>O sırada Harold başını bacaklarının arasına sokmuş halde yatıyordu. Acil ve neredeyse vahşice bir ihtiyacı ifade ediyor olmasalar kulağa komik gelebilecek şehvet dolu sesler çıkarıyordu. Nadine dudaklarının ucunda bu söyleyemediği cümlelerle başını kaldırmış ve camda bir yüz görmüştü. (Belki de gördüğünü sanmıştı.) İçindeki arzu ateşi bir anda soğuk bir kül yığınına dönmüştü.</p>

    <p>Vahşice sırıtarak bakan, <em>onun</em> yüzüydü.</p>

    <p>Bir çığlık boğazına kadar yükselmiş... ve surat yok olmuştu. Belki de hiç var olmamış, tozlarla lekelenmiş cama yansıyan karanlık gölgeler onu yanıltmıştı. Bir çocuğun dolapta veya oyuncak sandığının gerisinde sinsice saklandığını sandığı canavar gibiydi.</p>

    <p>Daha fazlası değil.</p>

    <p>Ama öyleydi ve günün soğuk ilk ışıkları altında bile başka türlüymüş gibi davranıp kendini kandıramıyordu. Başka türlüymüş gibi davranmak <em>tehlikeli</em> olurdu. Oydu ve Nadine’i uyarıyordu. Müstakbel kocası, ilerideki eşini gözetliyordu. Ve kirlenmiş bir gelin kabul edilemezdi.</p>

    <p>Tavana bakarak düşündü: <em>Aletini emiyorum, ama kirlenmiş olmuyorum. Kıçıma sokmasına izin veriyorum, ama yine kirlenmiş olmuyorum. Onun için ucuz bir sokak fahişesi gibi giyiniyorum ama bunun da bir sakıncası yok.</em></p>

    <p>Bütün bunlar nişanlısının ne tür biri olduğunu merak etmeye yeterdi.</p>

    <p>Nadine tavana uzun, çok uzun bir süre baktı.</p>

    <p class="paragraf">Harold hazır kahve yaptı, yüzünü buruşturarak içti ve birkaç soğuk Pop-Tart alıp kapının önüne çıktı. Güneşin ilk ışıkları gökyüzünü aydınlatırken verandanın basamaklarına oturup yedi.</p>

    <p>Son birkaç gün, onun için çılgın bir karnaval gibi geçmişti. Turuncu kamyonlar, omzuna takdirle vuran Weizak, herkesin artık ona Hawk diye seslenmesi, sonu gelmeyen cesetler, eve dönüş ve türlü seks oyunları baş döndürücü bir şekilde karışarak iç içe geçmişti.</p>

    <p>Ama şimdi, mermer bir mezar taşı kadar soğuk basamaklara oturur, midesini altüst eden berbat bir kahve içip tadı talaş gibi olan buz gibi Pop-Tart’ları yerken berrak bir zihinle düşünebiliyordu. Bir delilik sürecinin ardından aklı tekrar başına gelmiş gibiydi. Kendini ilkel insanlar arasında modern bir adam olarak gören biri için son zamanlarda pek az düşündüğünü fark etmişti. Kendisini aklının değil, penisinin yönlendirmesine izin vermişti.</p>

    <p>Bakışları kasabaya doğru yönelirken aklına Frannie Goldsmith geldi. O gün evine giren oydu, artık bundan kesinlikle emindi. Ayakkabılarına bakma ümidiyle bir bahane uydurup Redman ile yaşadıkları eve gitmişti. Görünüşe bakılırsa o gün evinin bodrumuna girerken giydiği ayakkabıları giymişti. Tabanlarında genellikle görünen zikzaklar değil, çemberler ve çizgiler olan ayakkabılar. Hiç şüphe yok bebeğim.</p>

    <p>Olanları tahmin etmek pek zor değildi. Harold’ın günlüğünü okuduğunu her nasılsa keşfetmişti. Sayfalardan birinde, belki birkaçında parmak izi falan bırakmış olmalıydı. Fran bunun üzerine okuduklarının doğurduğu etkileri –belki bir yazı– bulabilmek ümidiyle evine girmişti.</p>

    <p>Günlüğü vardı elbette. Ama bulamamıştı, Harold bundan emindi. Günlüğünde, Stuart Redman’ı öldürmeye niyetli olduğu açık açık yazıyordu, Fran böyle bir şey görmüş olsa mutlaka Stu’ya söylerdi. Söylememiş olsa bile önceki gün, Harold’ın yanında o kadar rahat davranamazdı.</p>

    <p>Tadı üzerine yüzünü buruşturarak son Pop-Tart’ı da yedi. O sabah otogara yürüyerek gitmeye karar vermişti; dönüşte Teddy Weizak veya Norris onu eve bırakabilirdi. Sabah serinliğinden korunmak için ince ceketinin fermuarını çenesine kadar çekti. Perdeleriyle panjurları kapalı boş evlerin önünden geçti ve beş altı sokak sonra üzerlerine tebeşirle X çizilmiş olan kapılar görmeye başladı. Bu da onun fikriydi. Defin Komitesi’nin cesetlerden temizlediği bütün evlerin kapıları bu şekilde işaretleniyordu. X işaretli evlerin sakinleri artık oraya sonsuza dek dönemeyecekti. Bir ay sonra bu işaret Boulder’ın her yerinde görülecek, bir çağın sonunu simgeleyecekti.</p>

    <p>Artık düşünme, hem de çok dikkatli düşünme zamanıydı. Nadine ile karşılaşmasından beri düşünmeyi rafa kaldırmış gibiydi... belki ondan bile önce bırakmıştı.</p>

    <p>Günlüğünü okudum, çünkü kıskanıyordum ve incinmiştim, diye düşündü. Sonra muhtemelen benim günlüğümü bulma amacıyla evime girdi ama bulamadı. Belki sadece evine birinin girmiş olması bile yeterli bir intikamdı. Harold’ı çok sarstığı bir gerçekti. Artık ödeşmiş oldukları söylenebilirdi belki.</p>

    <p>Frannie’yi artık istemiyordu, değil mi?.. <em>Değil mi?</em></p>

    <p>İçindeki öfke korları küllerin altında kıpkırmızı oldu. Artık onu istemiyor olabilirdi. Ama bu, onu sırtından vurup dışladıkları gerçeğini değiştirmiyordu. Nadine, ona geliş sebeplerinden pek bahsetmemiş olsa da Harold onun da bir şekilde dışlanıp reddedildiğini tahmin edebiliyordu. İkisi de dışlanmıştı ve dışlananlar intikam senaryoları yazardı. Belki akıllarını başlarında tutabilmenin tek yolu buydu. (<em>Bunu günlüğe eklemeyi unutma,</em> dedi içinden Harold... artık neredeyse kasaba merkezine varmıştı.)</p>

    <p>Dağların diğer tarafında onlar gibi dışlanmış yüzlerce insan vardı. Ve bir yerde yeterli sayıda dışlanmış insan birikirse mistik bir geçişim gerçekleşir ve insan kendini içeride buluverirdi. Sıcacık olan içeride. Sıcak bir yerde olmak tek başına önemsiz görünebilirdi, ama aslında çok önemliydi. Hatta neredeyse dünyadaki en önemli şeydi.</p>

    <p>Belki ödeşmek istemiyordu. Belki berabere kalmak onu kesmiyor, bir ceset kamyonu sürüp fikirleri için anlamsız teşekkür mektupları alarak Bateman’ın o çok değerli kuruldan emekli olup kendisinin üye olabilmesi için beş yıl beklemek istemiyordu. Hem o zaman da onu aralarına almak istemezlerse ne olacaktı? Yapabilirlerdi, çünkü bu sadece yaş meselesi değildi. Harold’dan sadece birkaç yaş büyük olan o kahrolası dilsizi aralarına almışlardı.</p>

    <p>İçindeki korlaşmış öfke yine alevlenmişti. Düşünmek iyiydi, güzeldi, ama dünyayı ilkel insanlar yönetip düşünenler dışlanınca, kullanılınca ve tek ellerine geçen aptalca teşekkür mektupları olunca ne anlamı kalıyordu?</p>

    <p>Otogara varmıştı. Vakit hâlâ erkendi, başka gelen yoktu. Kapının üstüne yapıştırılmış ilanda ayın yirmi beşinde bir başka halk toplantısı yapılacağı söyleniyordu. Halk toplantısı mı? İlkeller sürüsü.</p>

    <p>Bekleme salonu, seyahat acentelerinin posterleri, Greyhound Ameripass reklamları ve Atlanta, New Orleans, San Francisco, Nashville ve daha pek çok yere gidilebilecek Scenicruiser fotoğraflarıyla doluydu. Oturup soğuk gözlerle oyun makinelerine, kola dolabına, kahvenin yanı sıra kokusu ölü balığı andıran Lipton poşet çaylarının da alınabildiği kahve makinesine baktı. Bir sigara yakıp kibriti yere attı.</p>

    <p>Anayasayı benimsemişlerdi. Aferin onlara. Ne güzel bir hareket. Salak marşı bile söylemişlerdi yahu. Ya Harold Lauder ayağa kalktığında birkaç yapıcı öneri sunmak yerine onlara salgın felaketinden sonra içinde bulundukları bu ilk yıla dair gerçeklerden bahsetseydi?</p>

    <p><em>Bayanlar baylar, adım Harold Emery Lauder ve size zaman geçtikçe temel şeylerin gerçekleşeceğini söylemek istiyorum. Darwin gibi. Bir dahaki sefer toplanıp milli marşı söylerken şunları düşünün millet: Amerika öldü. Tıpkı Jaboh Marley, Buddy Holly, Big Bopper ve Harry S. Truman gibi. Ama Bay Darwin’in öne sürdüğü ilkeler hâlâ yaşıyor, tıpkı Jacob Marley’in hayaletinin Ebenezer Scrooge için olduğu gibi. Anayasal hükmün güzellikleri üzerine düşünürken biraz da batıdaki adamı, Randall Flagg’i düşünün. Onun böyle halk toplantılarıyla ve demokrasi özentiliğiyle vakit harcadığını hiç sanmıyorum. Böyle zaman kaybetmek yerine evrenin devasa tezgâhını cesetlerinizle silmek gibi temel meselelere konsantre olduğuna bahse girerim. Bayanlar baylar, biz elektriği geri getirmeye uğraşıp mutlu yuvamıza bir doktorun yolunun düşmesini beklerken o burayı bombalayacak bir uçağı kullanabilecek bir pilot arıyor olabilir. Biz Sokak Temizliği Komitesi’ne kimleri atayacağımızı tartışırken o muhtemelen bir Silahlanma Komitesi oluşturuyor. Tüfekler, bombalar, hatta biyolojik silahlardan bahsediyorum. Bu ülkede biyolojik silah merkezi olmadığını biliyoruz elbette, bu ülkeyi büyük kılan unsurlardan biri bu... hangi ülke, ha ha... ama bilin ki biz burada toplantılar yaparken o...</em></p>

    <p>“Hey Hawk, fazla mesai mi yapıyorsun?”</p>

    <p>Harold gülümseyerek başını kaldırdı. “Evet, öyle yapayım dedim,” dedi Weizak’a. “Gelince senin kartını da fişledim. Altı papel kazandın bile.”</p>

    <p>Weizak güldü. “Âlem herifsin Hawk.”</p>

    <p>“Öyleyimdir,” dedi hâlâ gülümsemekte olan Harold.</p>
  </div>
</body>
</html>
