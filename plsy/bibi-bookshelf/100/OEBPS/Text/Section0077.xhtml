<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">57. Bölüm</h2>

    <p>Larry ve Leo, evin önündeki kaldırımda oturuyorlardı. Larry ılık bir Hamm’s birası, Leo ise ılık bir Orange Spot içiyordu. O günlerde soğuk olmasını önemsemedikçe içecek bir şeyler bulmak mümkündü. Arka taraftan Lawnboy’un kesintisiz, monoton homurtusu geliyordu. Lucy çimleri biçiyordu. Larry yapmayı teklif etmiş, ama Lucy başını iki yana sallayarak, “Sen yapabilirsen Leo’nun derdinin ne olduğunu öğrenmeye çalış,” demişti.</p>

    <p>Ağustosun son günüydü.</p>

    <p>Leo, Nadine’in Harold’ın yanına taşındığı günün ertesinde kahvaltıya gelmemişti. Larry, çocuğu odasında, üstünde sadece iç çamaşırıyla başparmağını emer halde bulmuştu. Saldırgandı ve iletişime kapalıydı. Larry, Lucy’den daha fazla korkmuştu, çünkü çocuğu ilk tanıdığı günlerdeki hallerini biliyordu. O günlerde ismi Joe’ydu ve yanında bir bıçak taşıyordu.</p>

    <p>Aradan birkaç gün geçmişti ve Leo nispeten iyiydi, ama o güne dair konuşmayı hâlâ reddediyordu.</p>

    <p>“Mutlaka o kadınla bir ilgisi var,” demişti Lucy çim biçme makinesinin deposunun kapağını kapatırken.</p>

    <p>“Nadine ile mi? Bunu nereden çıkardın?”</p>

    <p>“Aslında sana söylemeyecektim. Ama Leo ile Cold Creek’te balık tutmaya gittiğiniz gün çıkageldi. Çocuğu görmek istiyordu. Evde olmadığınıza çok sevinmiştim.”</p>

    <p>“Lucy...”</p>

    <p>Lucy, onu öptü ve Larry ellerini kadının bluzunun altına sokarak onu kendine çekti. “Hakkında daha önce yanlış hüküm verdim,” dedi Lucy. “Bu yüzden bir tarafım hep buruk kalacak. Ama Nadine Cross’tan hiçbir zaman hoşlanmayacağım. O kadında <em>yanlış</em> olan bir şey var.”</p>

    <p>Larry bir şey demedi ama Lucy’nin muhtemelen haklı olduğunu düşündü. King Sooper’ın orada oldukları gece Nadine aklını kaçırmış gibi davranmıştı.</p>

    <p>“Bir şey daha var, geldiğinde ondan Leo diye bahsetmedi. Diğer ismi kullandı. Joe’yu.”</p>

    <p>Larry çim biçme makinesini çalıştırıp uzaklaşan Lucy’ye boş gözlerle baktı.</p>

    <p>Bu konuşmanın yarım saat sonrasında ılık birasını yudumlarken, Nadine’in şimdi yaşamakta olduğu yer olan Harold’ın evine ilk gidişlerinde bulduğu pinpon topuyla oynayan Leo’ya baktı. Küçük beyaz top kirlenmiş ama şekli bozulmamıştı. <em>Tok-tok-tok</em> sesleriyle kaldırıma çarpıyordu. Zıpla-zıpla-top, bak-nasıl-oynuyoruz.</p>

    <p>Leo (artık <em>Leo’ydu</em> değil mi?) o gün Harold’ın evine girmek istememişti. Nadine annesinin şimdi yaşamakta olduğu eve.</p>

    <p>“Balığa gitmek ister misin evlat?” diye sordu aniden.</p>

    <p>“Balık yok,” dedi Leo. Larry’ye o tuhaf, su yeşili gözleriyle baktı. “Bay Ellis’i tanıyor musun?”</p>

    <p>“Elbette.”</p>

    <p>“Balıklar dönünce sudan içebileceğimizi söyledi. Yani şeye gerek olmadan...” Öter gibi bir ses çıkardı ve parmaklarını göz hizasında salladı. “Anladın işte.”</p>

    <p>“Kaynatmadan mı?”</p>

    <p>“Evet.”</p>

    <p><em>Tok-tok-tok.</em></p>

    <p>“Dick’i severim. Laurie’yi de. Hep yiyecek verirler. Yapamayacaklarından korkuyorlar, ama olacak.”</p>

    <p>“Ne olacak?”</p>

    <p>“Çocukları olacak. Dick fazla yaşlı olduğunu sanıyor ama değil herhalde.”</p>

    <p>Larry tam Dick ve Leo’nun nasıl olup da <em>bu</em> konuya girdiğini soracaktı ki vazgeçti. Cevap belliydi, girmemişlerdi. Dick bebek sahibi olmak gibi özel bir konuyu bir çocukla tartışacak değildi. Leo sadece... biliyordu işte.</p>

    <p><em>Tok-tok-tok.</em></p>

    <p>Evet, Leo bazı şeyleri biliyordu... ya da seziyordu. Harold’ın evine girmek istememiş ve Nadine hakkında Larry’nin tam olarak hatırlayamadığı bir şey söylemişti... ama Larry o konuşmayı hatırlıyordu ve Nadine, Harold’ın yanına taşındığında kendini çok huzursuz hissetmişti. Çocuk sanki hipnoz haline geçmişti, sanki...</p>

    <p><em>(tok-tok-tok)</em></p>

    <p>Larry pinpon topunun kaldırımda sekmesini seyretti, sonra aniden başını kaldırıp Leo’ya baktı. Çocuğun gözleri koyulaşmıştı ve çok uzaklara bakıyordu. Çim biçme makinesinin sesi iyice azalıp uyutucu bir vızıltıya dönmüştü. Gün ışığı ılık ve yumuşaktı. Leo, Larry’nin aklını okumuş ve tepki göstermiş gibi yine hipnoz haline geçmişti.</p>

    <p>Leo fili görmeye gitmişti.</p>

    <p>Larry havadan sudan konuşur gibi, “Evet, bence de çocuk sahibi olabilirler. Dick elli beşten fazla değildir. Yanlış hatırlamıyorsam Cary Grant, yetmiş yaşında baba olmuştu,” dedi.</p>

    <p>“Cary Grant kim?” diye sordu Leo. Top kaldırımda sekti, sekti.</p>

    <p><em>(Gizli Teşkilat. Aşktan da Üstün.)</em></p>

    <p>“Bilmiyor musun?” diye sordu Leo’ya.</p>

    <p>“Aktördü,” dedi Leo. “<em>Gizli Teşkilat</em>’ta oynamıştı. Ve <em>Aşktan Üstün</em>’de.”</p>

    <p><em>(Aşktan da Üstün.)</em></p>

    <p>“Yani <em>Aşktan da Üstün</em>’de,” dedi Leo onaylar bir ses tonuyla. Gözleri zıplamakta olan pinpon topundan bir an bile ayrılmamıştı.</p>

    <p>“Doğru,” dedi Larry. “Nadine annen nasıl Leo?”</p>

    <p>“Bana Joe diyor. Onun için Joe’yum.”</p>

    <p>“Ah.” Larry soğuk bir ürpertinin bedenini sardığını hissetti.</p>

    <p>“Şimdi kötü.”</p>

    <p>“Kötü mü?”</p>

    <p>“İkisi de kötü.”</p>

    <p>“Nadine ve...”</p>

    <p><em>(Harold mı?)</em></p>

    <p>“Evet, o.”</p>

    <p>“Mutlu değiller mi?”</p>

    <p>“Onları kandırdı. Kendilerini istediğini sanıyorlar.”</p>

    <p>“Kimin?”</p>

    <p><em>“Onun.”</em></p>

    <p>Sözcük, ılık yaz havasında asılı kaldı.</p>

    <p><em>Tok-tok-tok.</em></p>

    <p>“Batıya gidecekler,” dedi Leo.</p>

    <p>“Tanrım,” diye mırıldandı Larry. Vücudu artık iyice buz kesmişti. O eski korku içini sardı. Daha fazlasını duymayı gerçekten istiyor muydu? Sessiz bir mezarlıkta bir elin toprağın içinden çıkmasını izlemek gibiydi.</p>

    <p><em>Her ne ise, ne duymak ne bilmek istiyorum.</em></p>

    <p>“Nadine annem bunun senin kabahatin olduğunu düşünmeyi tercih ediyor,” dedi Leo. “Onu Harold’a senin ittiğini düşünmeyi tercih ediyor. Ama özellikle bekledi. Sen Lucy annemi çok sevene kadar bekledi. Emin olana dek bekledi. Sanki o, Nadine annemin beyninde sağduyusunun olduğu bölgeyi yok ediyor. O bölgeyi azar azar kesip atıyor. Tamamen yok olunca batıdaki diğer insanlar gibi çıldıracak. Hatta belki onlardan da beter olacak.”</p>

    <p>“Leo...” diye fısıldadı Larry ve Leo hemen karşılık verdi. “Bana Joe diyor. Onun için Joe’yum.”</p>

    <p>“Benim de sana Joe dememi istiyor musun?” diye şüpheyle sordu Larry.</p>

    <p>“Hayır.” Çocuğun sesinde yakarış vardı. “Lütfen yapma.”</p>

    <p>“Nadine anneni özlüyorsun değil mi Leo?”</p>

    <p>“O öldü,” dedi Leo insanı donduran bir kayıtsızlıkla.</p>

    <p>“Bu yüzden mi, o gece geç saate kadar dışarıda kaldın?”</p>

    <p>“Evet.”</p>

    <p>“Konuşmamanın sebebi de bu muydu?”</p>

    <p>“Evet.”</p>

    <p>“Ama şimdi konuşuyorsun.”</p>

    <p>“Konuşabilmem için sen ve Lucy annem var.”</p>

    <p>“Evet, elbette...”</p>

    <p>“Ama her zaman değil!” dedi çocuk haşince. “Frannie’yle konuşmazsan her zaman olmaz! Frannie’yle konuş! <em>Frannie’yle konuş!</em>”</p>

    <p>“Nadine hakkında mı?”</p>

    <p>“Hayır!”</p>

    <p>“Ne hakkında peki? Ne?”</p>

    <p>Leo’nun sesi daha da yükselip tizleşti. “Hepsi yazılı! Biliyorsun! Frannie de biliyor! <em>Frannie’yle konuş!</em>”</p>

    <p>“Kurul...”</p>

    <p>“Kurul değil! Kurulun sana faydası olmaz, kurullar eski günlerde kaldı, kurulunuzla gülüp alay ediyor, çünkü kurul gibi kavramlar artık eskidi ve eski yöntemler <em>ona</em> ait. Biliyorsun, Frannie de biliyor, kafa kafaya verip konuşursanız...”</p>

    <p>Leo topu yere sertçe vurdu <em>–tok–</em> ve top sekerek baş hizasından yukarı çıktıktan sonra düşüp yuvarlandı. Larry uzaklaşan topu seyretti. Boğazı kupkuru olmuştu. Kalbi deli gibi çarpıyordu.</p>

    <p>“Topumu düşürdüm,” dedi Leo ve peşinden koştu.</p>

    <p>Larry oturduğu yerden ona baktı.</p>

    <p><em>Frannie,</em> diye düşündü sonra.</p>

    <p class="paragraf">Ayaklarını boşluğa sarkıtarak parktaki sahnenin kenarına oturmuşlardı. Karanlığın çökmesine daha bir saat vardı. İnsanlar parkta yürüyüşe çıkmıştı. Bazıları el ele tutuşmuştu. Çocukların saati aynı zamanda âşıkların saati, diye düşündü Fran dalgınca. Larry az önce ona Leo’nun hipnoz halindeyken söylediklerini anlatmıştı ve dinledikleri zihninde durmaksızın yankılanıyordu.</p>

    <p>“Eee, ne düşünüyorsun?” diye sordu Larry.</p>

    <p>“Ne düşüneceğimi bilmiyorum,” dedi Fran yumuşak bir sesle. “Ama bu olanların hiçbiri hoşuma gitmiyor. Haberci rüyalar. Bir süre Tanrı’nın sözcülüğünü üstlenen, ardından aniden sırra kadem basan yaşlı bir kadın. Şimdi de telepati yeteneği olan bir çocuk. Sanki bir masalda yaşıyoruz. Bazen süpergripten sağ ama delirmiş olarak kurtulduğumuzu düşünüyorum.”</p>

    <p>“Seninle konuşmamı söyledi. O yüzden buradayım.”</p>

    <p>Fran bir şey söylemedi.</p>

    <p>“Eh,” dedi Larry. “Aklına bir şey gelirse...”</p>

    <p>“Yazılı,” dedi Frannie yavaşça. “Çocuk haklı. Sorunun kaynağı bu sanırım. Salaklık edip her şeyi yazmasaydım... Tanrının cezası!”</p>

    <p>Larry, ona şaşkınca bakakaldı. “Neden bahsediyorsun sen?”</p>

    <p>“Harold’dan,” dedi Fran. “Ve çok korkuyorum. Stu’ya söylemedim. Utandım. Günlük tutmak <em>aptalca</em> bir şeydi... ve şimdi Stu... Harold’dan gerçekten <em>hoşlanıyor...</em> Özgür Bölge’deki herkes onu seviyor. Sen dahil.” Hıçkırıkla karışık bir kahkaha attı. “Ne de olsa buraya onun ruhani rehberliği sayesinde ulaşabildiniz, değil mi?”</p>

    <p>“Anlayabildiğimi sanmıyorum,” dedi Larry. “Bana neden korktuğunu söyleyebilir misin?”</p>

    <p>“Sorun da bu ya, <em>bilmiyorum.</em>” Yaşlarla ıslanmış gözlerini ona çevirdi. “En iyisi sana her şeyi elimden geldiğince anlatayım Larry. Birine anlatmak zorundayım. Tanrı biliyor ya daha fazla içimde tutamayacağım ve Stu... Stu’nun bunları duymasının iyi olacağından emin değilim. En azından ilk duyan kişi o olmasın.”</p>

    <p>“Anlat Fran. Dinliyorum.”</p>

    <p>Fran, Harold’ın Roy Brannigan’ın Cadillac’ını kullanarak Ogunquit’teki evine geldiği o haziran gününden başlayarak her şeyi anlattı. O konuşurken parlak gün ışığı, mavimsi bir gölgeye dönüştü. Parktaki âşıklar evlerine gitmeye başladı. Hilal şeklindeki ay gökte belirdi. Canyon Bulvarı’nın uzak ucundaki evlerde Coleman lambalar yakıldı. Fran, ona ahırın çatısındaki yazıdan ve o uyurken ismini en alta eklemek için Harold’ın hayatını tehlikeye atmasından bahsetti. Fabyan’da Stu ile karşılaşmalarını, Harold’ın ona kemiği önünden alınmak istenen bir köpek gibi tepki göstermesini anlattı. Günlüğünden ve içindeki parmak izinden bahsetti. Anlatmayı bitirdiğinde saat dokuzu geçmişti ve ağustosböcekleri ötüyordu. Aralarına bir sessizlik çöktü ve Fran, Larry’nin konuşmasını gergince bekledi. Ama Larry düşüncelere dalmış görünüyordu.</p>

    <p>Sonunda konuştu. “Parmak izinin ona ait olduğunu nereden biliyorsun? Onun olduğundan emin misin?”</p>

    <p>Frannie bir an tereddüt etti. “Eminim. Harold’ın parmak izi olduğunu görür görmez anladım.”</p>

    <p>“Çatısına yazı yazdığı ahır var ya,” dedi Larry. “Tanıştığımız gece sana oraya girdiğimi söylemiştim, hatırlıyorsundur. Harold’ın bir direğe isminin baş harflerini kazıdığını söylemiştim hani?”</p>

    <p>“Evet.”</p>

    <p>“Sadece kendi baş harfleri değildi. Seninkiler de vardı. Bir kalp içinde. Âşık bir çocuğun okulda sırasının üstüne kazıyacağı türden.”</p>

    <p>Fran elleriyle yüzünü örttü ve gözlerini sildi. “Ne pis bir durum,” dedi boğuk sesle.</p>

    <p>“Harold Lauder’ın yaptıklarından sen sorumlu değilsin Frannie.” Her iki elini birden tutup sıktı ve ona baktı. “Kendini sorumlu tutma. Çünkü böyle yaparsan...” Tutuşu neredeyse can yakacak kadar sıkılaştı, ama yüzünde yumuşak bir ifade vardı. “O zaman sahiden aklını kaçırırsın. Bu devirde bırak başkasının hareketlerini, insanın kendi hareketlerinin sorumluluğunu yüklenmesi bile zor.”</p>

    <p>Fran’in ellerini bıraktı ve bir süre sessizce oturdular.</p>

    <p>“Sence Harold, Stu’ya karşı öldüresiye kin besliyor olabilir mi?” diye sordu Larry sonra. “Sence durum bu kadar vahim mi?”</p>

    <p>“Evet,” dedi Frannie. “Bence bu çok yüksek bir olasılık. Hatta bütün kurul üyelerine kin besliyor olabilir. Ama bilmi... ne?”</p>

    <p>Larry, Fran’in omzunu aniden kavrayıp sıkmıştı. Duruşu değişmiş, gözleri irileşmişti. Dudakları kıpırdadı ama sesi çıkmadı.</p>

    <p>“Ne diyorsun Larry?”</p>

    <p>“Aşağı indiğinde,” diye mırıldandı Larry. “Tirbuşon falan almak için aşağı inmişti.”</p>

    <p><em>“Ne?”</em></p>

    <p>Larry ağır hareketlerle ona döndü. “Bu muammayı çözmenin bir yolu olabilir,” dedi. “Garanti veremem, deftere bakmadım ama... çok mantıklı geliyor... Harold günlüğünü okuyunca bilgi edinmekle kalmamış, bir de fikir edinmiş. Hatta önce sen akıl ettiğin için hayıflanmış bile olabilir. Bütün iyi yazarlar günlük tutmuştur, değil mi?”</p>

    <p>“<em>Harold’ın da</em> günlük tuttuğunu mu söylüyorsun?”</p>

    <p>“Şarap götürdüğüm gün bodruma indiğinde oturma odasında etrafıma bakınıyordum. İçeriyi modern mobilyalarla yeniden döşeyeceğini söylemişti, nasıl olacağını kafamda canlandırmaya çalışıyordum. Sonra şöminenin bir taşının gevşek olduğunu fark ettim...”</p>

    <p><em>“EVET!”</em> Fran öyle yüksek sesle bağırmıştı ki Larry olduğu yerde sıçradı. “Gizlice içeri girdiğim gün... Nadine Cross’un geldiği gün... şöminenin önünde <em>oturmuştum...</em> o gevşek taşı hatırlıyorum.” Tekrar Larry’ye baktı. “Bak yine aynı şey. Sanki biri hareketlerimizi yönlendiriyor gibi...”</p>

    <p>“Tesadüf,” dedi Larry, ama sesinde tedirginlik vardı.</p>

    <p>“Öyle mi dersin? İkimiz de Harold’ın evindeydik. Gevşek taşı ikimiz de fark ettik. Ve şimdi ikimiz de buradayız. Bütün bunlar tesadüf mü?”</p>

    <p>“Bilmiyorum.”</p>

    <p>“Taşın altında ne vardı?”</p>

    <p>“Defterikebir,” dedi Larry yavaşça. “En azından üstünde yazan buydu. İçine bakmadım. O sırada evin eski sahibine ait olabileceğini düşünüyordum. Ama öyle olsaydı Harold’ın bundan haberi olurdu öyle değil mi? Gevşek taşı ikimiz de fark etmişiz. Diyelim ki o da buldu. Gripten önce orada yaşayan kişi içini küçük sırlarıyla, kaçırdığı vergiler, cinsel fantezilerle falan doldurmuş olsa bile bunlar <em>Harold’a</em> ait değil. Anlıyor musun?”</p>

    <p>“Evet, ama...”</p>

    <p>“Dedektif Underwood açıklama yaparken sözünü kesme, seni sersem kız. O sırlar Harold’a ait değilse neden zahmet edip tekrar taşın altına gizlesin? Gizledi, çünkü günlük <em>ona</em> aitti. İçindeki <em>sırlar</em> da öyle.”</p>

    <p>“Sence hâlâ orada mıdır?”</p>

    <p>“Olabilir. Bence gidip bakmakta fayda var.”</p>

    <p>“Şimdi mi?”</p>

    <p>“Yarın. Defin Komitesi’nin işleri için çıkacaktır. Nadine de öğleden sonraları santralde çalışanlara yardım ediyor.”</p>

    <p>“Tamam,” dedi Fran. “Sence bunları Stu’ya anlatmalı mıyım?”</p>

    <p>“Ben bekleyelim derim. Neler olduğunu öğrenmeden ortalığı birbirine katmanın bir anlamı yok. Günlük orada olmayabilir. İçinde sadece yapılacaklar listesi olabilir. Ya da tamamen masum yazılar. Veya Harold’ın siyasi planları. Belki de şifrelidir.”</p>

    <p>“Bu hiç aklıma gelmemişti. Peki ya içinde... önemli bir şey varsa? O zaman ne yapacağız?”</p>

    <p>“Sanırım Kalıcı Kurul ile paylaşmamız en doğrusu olacak. Bu işi bir an önce yapmamız için bir sebep daha. Ayın ikisinde toplantımız var. Kurul ne yapılması gerektiğine karar verecektir.”</p>

    <p>“Öyle mi?”</p>

    <p>“Bence öyle,” dedi ama bir yandan da Leo’nun kurul hakkında söylediklerini düşünüyordu.</p>

    <p>Fran oturduğu yerden kayarak aşağı indi. “Kendimi daha iyi hissediyorum. Teşekkür ederim Larry.”</p>

    <p>“Nerede buluşalım?”</p>

    <p>“Harold’ın evinin karşısındaki küçük parkta. Yarın saat birde orada buluşalım.”</p>

    <p>“Tamam,” dedi Larry. “Yarın görüşürüz.”</p>

    <p>Frannie kendini haftalardır olmadığı kadar hafif hissederek eve gitti. Larry’nin dediği gibi yapılması gerekenler ortadaydı. Defterikebir bütün şüphelerini ortadan kaldırabilirdi. Ama korktukları başlarına gelirse...</p>

    <p>Eh, o zaman da kurul ne yapılması gerektiğine karar verirdi. Larry’nin de hatırlattığı gibi ayın ikisinde, Nick ve Ralph’in Baseline Yolu’nun sonundaki evinde toplanacaklardı.</p>

    <p>Eve girdiğinde Stu’yu elinde deri kaplı, ağır bir kitap ve bir kalemle yatak odasında oturur buldu. Kapağındaki altın yaldızlı başlık şöyleydi: <em>Colorado Ceza Hukuku Kanununa Giriş.</em></p>

    <p>“Ağır bir konu,” dedi Fran ve onu öptü.</p>

    <p>“Hem de nasıl.” Stu kitabı masanın üstüne fırlattı ve kalın kitap tok bir sesle düştü. “Al Bundell getirdi. Güvenlik Kurulu kolları sıvamış durumda Fran. İkinci toplantıda Kalıcı Kurul ile görüşmek istiyor. Sen neler yaptın bakalım güzel bayan?”</p>

    <p>“Larry Underwood ile konuştum.”</p>

    <p>Stu, ona dikkatlice baktı. “Sen ağladın mı?”</p>

    <p>“Evet.” Gözlerini kaçırmadan ona baktı. “Ama şimdi kendimi daha iyi hissediyorum. Çok daha iyi.”</p>

    <p>“Bebek hakkında mı konuştunuz?”</p>

    <p>“Hayır.”</p>

    <p>“O halde neydi?”</p>

    <p>“Yarın akşam söylerim. Her şeyi anlatacağım. Ama o zamana dek soru sorma olur mu?”</p>

    <p>“Ciddi bir mesele mi?”</p>

    <p>“Bilmiyorum Stu.”</p>

    <p>Stu, ona uzun bir süre baktı.</p>

    <p>“Pekâlâ Frannie,” dedi sonunda. “Seni seviyorum.”</p>

    <p>“Biliyorum. Ben de seni seviyorum.”</p>

    <p>“Yatalım mı?”</p>

    <p>Fran gülümsedi. “Yatağa kadar yarışalım.”</p>

    <p class="paragraf">Eylülün ilk gününün sabahı gri, kasvetli, yağmurlu ve de hatırlanmasını istemeyeceğimiz günlerdendi. Ama Özgür Bölge’deki kimse ömrü boyunca unutmadı. O gün, elektriğin Kuzey Boulder’a döndüğü gündü... kısa süreliğine bile olsa.</p>

    <p>Brad Kitchner öğle vakti saat on ikiye on kala, arkasında ayakta durmakta olan Stu, Nick, Ralph ve Jack Jackson’a baktı. “Sevgili Meryem Ana, yardım et gülsün yüzümüz.”</p>

    <p>İki büyük şalteri hızla indirdi. Altlarındaki devasa salondaki iki deneme jeneratörü vızıldamaya başladı. Beş adam polarize camdan oluşan duvara doğru yürüyüp aşağı baktı. Aşağıda, Brad’in komutuyla koruyucu gözlükler takmış yüz civarında kadın ve erkek vardı.</p>

    <p>“Yanlış bir şey yaptıysam elli ikisi yerine sadece ikisini yakmayı tercih ederim,” demişti Brad, onlara daha önce.</p>

    <p>Jeneratörlerin gürültüsü arttı.</p>

    <p>Nick, Stu’yu dirseğiyle dürttü ve ofisin tavanını gösterdi. Stu başını kaldırıp baktı ve sırıtmaya başladı. Yarı şeffaf panellerin gerisindeki floresan lambalar hafifçe göz kırpmaya başlamıştı. Jeneratörlerin gürültüsü daha da arttı ve bir noktada sabitlenip tekdüzeleşti. Aşağıdaki kalabalığı oluşturanlardan bir alkış yükseldi. Alkışlarken aynı zamanda yüzünü acıyla buruşturanlar da vardı, zira saatlerce bobin sarmaktan elleri iyice tahriş olmuştu.</p>

    <p>Floresanlar artık kesintisizce, kuvvetli bir şekilde yanıyordu.</p>

    <p>Nick, Shoyo’da elektriğin kesildiği an hissettiklerinin tam tersini yaşıyordu. Diri diri mezara gömülmüş gibi değil, ölümden tekrar hayata dönmüş gibiydi.</p>

    <p>İki jeneratör, Kuzey Boulder’ın küçük bir bölümüne elektrik sağlıyordu. Bu bölgede yaşayan insanların çoğu o sabah gerçekleştirilecek denemeden bihaberdi. Elektrik gelince peşlerinden cehennem zebanileri kovalıyormuşçasına kaçıştılar.</p>

    <p>Televizyonlar aniden hayata döndü. Ekranda sadece karlı bir görüntü vardı elbette. Spruce Caddesi’nde bir evde bir mikser, uzun zaman önce bozulup katılaşmış yumurtaları tekrar karıştırmaya kalktı. Mikserin motoru kısa süre sonra kısa devre yapıp durdu. Elektrikli bir testere, metruk bir garajda aniden çalışmaya başlayıp talaş parçalarını savurdu. Fırınların telleri ısınıp parlamaya başladı. Mumya Müzesi adında, eski plaklar satan bir dükkândaki hoparlörlerden Marvin Gaye’in sesi yayılmaya başladı. Hareketli bir ritimle söylenen sözler, geçmişe dair bir rüyanın gerçeğe dönüşmesi gibiydi: <em>“Hadi dans edelim... hadi şarkı söyleyelim... keyfimize bakalım... hadi dans edelim... hadi şarkı söyleyelim...”</em></p>

    <p>Maple Caddesi’nde bir trafo patladı ve mor kıvılcımlar etrafa saçıldı. Ardından ıslak çimlere düşüp söndüler.</p>

    <p>Elektrik santralinde çalışmakta olan iki jeneratörden birinin sesi, bir sorunu işaret edercesine gittikçe tizleşti. Üzerinden dumanlar çıktı. Paniğin eşiğindeki insanlar gittikçe gerilemeye başladı. Ozonun mide bulandıran tatlı kokusu içeriyi doldurdu. Bir alarm zili ısrarla çalmaya başladı.</p>

    <p>“Aşırı yük!” diye kükredi Brad. “Piç kurusu aşırı yüklendi!”</p>

    <p>Süratle odanın karşısına seğirtti ve iki şalteri aynı anda indirdi. Jeneratörlerin vızıltısı azalmasına rağmen daha önce emniyet camının boğuklaştırdığı ani bir patlama sesi ve çığlıklar yükseldi.</p>

    <p>“Ulu Tanrım,” dedi Ralph. “Biri alev almış.”</p>

    <p>Tepelerindeki floresanlar önce soldu, ardından tamamen karardı. Brad kontrol odasının kapısını hızla açarak çıktı. Sözleri geniş mekânda yankılandı. “Yangın söndürücüleri kullanın! Çabuk!”</p>

    <p>Yangın söndürücüler hemen jeneratöre doğrultuldu ve alevler söndürüldü. Ozon kokusu hâlâ havadaydı. Diğerleri Brad’in etrafında toplandı.</p>

    <p>Stu elini adamın omzuna koydu. “Sonucun böyle olduğuna üzüldüm dostum,” dedi.</p>

    <p>“Üzüldün mü?” diyerek ona döndü Brad. Sırıtıyordu. “Neden?”</p>

    <p>“E jeneratör alev aldı ya,” dedi Jack.</p>

    <p>“Evet! Aynen öyle oldu! Ve North Caddesi’nde bir yerde bir trafo patladı. Unuttuk yahu, unuttuk! Hastalanıp öldüler, ama ölmeden önce evlerindeki elektrikli aletleri kapatmadılar! Televizyonlar, fırınlar, elektrikli battaniyeler, daha birçok alet açıktı. Boulder’ın her yerinde! Çok yoğun bir elektrik tüketimi söz konusu. Yük bir yerde çok ağır olunca yükün hafif olduğu diğer jeneratörlerin devreye girmesi gerekiyordu, ama diğerleri çalışmıyordu! Anladınız mı?” Brad heyecandan yerinde duramıyordu. “Gary! Gary, Indiana yanıp kül olmuştu, hatırlıyor musunuz?”</p>

    <p>Başlarını salladılar.</p>

    <p>“Emin olmak mümkün değil, muhtemelen asla öğrenemeyeceğiz ama orada da böyle olmuş olabilir. Elektrik yeterince erken kesilmemiştir. Doğru koşullar oluşursa bir elektrikli battaniyenin kısa devre yapması, tıpkı Bayan O’Leary’nin ineğinin Chicago’daki feneri devirmesi gibi büyük bir felakete yol açabilir. Bu jeneratörler yükü aktarmak istedi, ama aktarabilecekleri bir yer yoktu. Bu yüzden aşırı yüklenip iflas ettiler. Bence bu başımıza geldiği için şanslıyız, önemli bir ders oldu.”</p>

    <p>“Öyle diyorsan öyledir,” dedi Ralph şüpheyle.</p>

    <p>“Bütün işi baştan yapmamız gerek, ama sadece bir motorda. Yakında hizmete başlarız. Ama...” Brad parmaklarını farkında olmadan heyecanla şaklatmaya başladı. “Yaptığımız işten emin olana dek elektriği veremeyiz. Bir başka ekip kurabilir miyiz? On on iki kişilik?”</p>

    <p>“Tabii, olur,” dedi Stu. “Ne için?”</p>

    <p>“Fiş Çekme Ekibi. Boulder’ı turlayıp her elektrikli aletin fişini çekecekler. Bu iş bitmeden elektriği vermeye kalkışamayız. İtfaiye ekibimiz yok millet.” Heyecanla küçük bir kahkaha attı.</p>

    <p>“Yarın akşam Kalıcı Kurul toplantısı var,” dedi Stu. “Gelip bu ekibi neden talep ettiğini açıklarsın ve ekibi kurarsın. Ama bu aşırı yüklenmenin tekrar gerçekleşmeyeceğinden emin misin?”</p>

    <p>“Evet, kesinlikle eminim. Açık kalan o kadar çok cihaz olmasaydı bugünkü olay da yaşanmazdı. Konu açılmışken, biri North Caddesi’ne gidip yangın çıkıp çıkmadığına baksa iyi olacak.”</p>

    <p>Brad’in şaka yapıp yapmadığını kimse anlamadı. Sonradan birkaç küçük yangın çıktığı anlaşıldı. Genellikle fırınlardan kaynaklanmıştı. Yağmur serpiştirmekte olduğu için hiçbiri büyümemişti. Özgür Bölge’deki insanların 1 Eylül 1990 gününe dair unutamadıkları en büyük anı, elektriğin otuz saniyeliğine bile olsa tekrar gelmiş olmasıydı.</p>

    <p class="paragraf">Fran bundan bir saat kadar sonra bisikletiyle Harold’ın evinin karşısındaki Eben G. Fine Parkı’na girdi. Boulder Deresi, parkın kuzey ucunda, piknik masalarının hemen ötesinde sakince şırıldıyordu. Sabahki hafif yağış, yerini sise bırakmıştı.</p>

    <p>Etrafına bakınıp Larry’yi aradı, göremeyince bisikletinin destek ayağını indirdi. Çiylerle kaplı çimler üzerinde salıncaklara doğru yürümeye başlamıştı ki bir ses duyuldu. “Buradayım Frannie.”</p>

    <p>Fran irkilerek kadın ve erkek tuvaletlerinin bulunduğu küçük binaya döndü ve anlık bir korkuya kapıldı. İki bölüm arasında kalan boşluktaki gölgeler içinde uzun boylu biri duruyordu ve bir an için sanmıştı ki...</p>

    <p>Sonra uzun boylu kişi gölgeler içinden çıktı ve Fran haki bir gömlek ve solmuş kot pantolon giymiş olan Larry’yi görüp rahatladı.</p>

    <p>“Seni korkuttum mu?” diye sordu Larry.</p>

    <p>“Evet, biraz.” Kalp atışları yavaşlarken salıncaklardan birine oturdu. “Sadece karanlıkta dikilen bir şekil görünce...”</p>

    <p>“Kusura bakma. Burası Harold’ın evinden görülmüyor, ama yine de böyle daha güvenli olacağını düşündüm. Bakıyorum sen de bisikletle gelmeyi tercih etmişsin.”</p>

    <p>Fran başını salladı. “Daha sessiz.”</p>

    <p>“Benimkini şu tarafta, görülmeyecek bir şekilde bıraktım.” Başıyla oyun parkının yanındaki alçak duvarlı yapıyı işaret etti.</p>

    <p>Frannie bisikletini kaydırak ve salıncakların arasından iterek oraya götürdü. İçeride rutubet ve küf kokusu vardı. Herhalde araba kullanamayacak kadar küçük veya kafayı bulmuş olan gençler burayı yiyişme alanı olarak kullanıyordu, diye düşündü. Zemin, boş bira kutuları ve sigara izmaritleriyle doluydu. Uzak köşede buruşturulup atılmış bir külot, diğer köşede ise sönmüş bir ateşin kalıntıları vardı. Bisikletini Larry’ninkinin yanına bırakıp hemen çıktı. O karanlıkta ve yoğun nahoş kokular içerisinde Kara Adam’ı elinde kıvrılmış askıyla arkasında dikiliyor halde hayal etmek gereğinden fazla kolaydı.</p>

    <p>“Tipik bir Holiday Inn, değil mi?” dedi Larry sevimsiz bir ses tonuyla.</p>

    <p>“Benim kalmayı tercih edeceğim bir yer değil,” dedi Fran hafifçe ürpererek. “Sonuç ne olursa olsun bu gece Stu’ya her şeyi anlatmak istiyorum Larry.”</p>

    <p>Larry başını salladı. “Evet. Sırf kurulda olduğu için de değil, aynı zamanda şerif olduğu için de bilmesi gerek.”</p>

    <p>Fran endişeyle ona baktı. Bu keşif gezisinin Harold için hapis anlamına gelebileceğini daha önce düşünmemişti. Evine arama izni veya elle tutulur bir kanıt olmadan gireceklerdi.</p>

    <p>“Of, bunun sonu iyi olmayacak,” dedi.</p>

    <p>“Bence de,” diye onayladı Larry. “Vazgeçmek ister misin?”</p>

    <p>Fran bir süre düşündükten sonra başını hayır anlamında salladı.”</p>

    <p>“Güzel. Bence öyle ya da böyle bilmemiz gerekiyor.”</p>

    <p>“İkisinin de gittiğinden emin misin?”</p>

    <p>“Evet. Harold bu sabah Defin Komitesi’nin kamyonlarından birini kullanarak erkenden ayrıldı. Elektrik santralinde çalışan herkes de bugünkü denemeye davet edilmişti.”</p>

    <p>“Nadine’in de gittiğinden emin misin?”</p>

    <p>“Gitmemiş olsa garip görünürdü değil mi?”</p>

    <p>Fran bir süre düşündü ve başını salladı. “Sanırım öyle. Bu arada Stu ayın altısına kadar kasabanın büyük bölümüne elektrik verilebileceğini söyledi.”</p>

    <p>“Muhteşem bir gün olacak,” dedi Larry ve Shannon’un Yeri’nde veya Broken Drum’da oturup büyük bir Fender gitar ve daha da büyük bir amfiyle basit bir parçayı son sesle çalmanın ne güzel olacağını düşündü. Belki “Gloria” veya “Walkin’ the Dog”. “Baby, Can You Dig Your Man?”den başka her şey olurdu aslında.</p>

    <p>“Belki,” dedi Fran. “Bu arada bir hikâye uydursak iyi olacak. Gerekirse diye.”</p>

    <p>Larry’nin yüzünde çarpık bir gülümseme belirdi. “Biri geri gelmeye kalkarsa dergi aboneliği satmak istediğimizi mi söyleyeceğiz?”</p>

    <p>“Aman ne komik Larry.”</p>

    <p>“Nadine evdeyse ona elektriğe tekrar kavuşmamızla ilgili haberi vermeye geldiğimizi söyleyebiliriz.”</p>

    <p>Fran başını salladı. “Evet bu olabilir.”</p>

    <p>“Kendini kandırma Fran. Ona ne dersek diyelim şüphelenecektir.”</p>

    <p>“Eğer suçluysa.”</p>

    <p>“Evet. Suçluysa.”</p>

    <p>“Hadi,” dedi Fran bir an düşündükten sonra. “Gidelim.”</p>

    <p class="paragraf">Bir mazeret uydurmalarına gerek kalmadı. Önce ön kapıyı, ardından arka kapıyı ısrarla çalıp bir cevap alamayınca Harold’ın evinin boş olduğuna karar verdiler. Böylesi daha iyi, diye düşündü Fran. Zira öne sürmeyi planladıkları mazeret düşündükçe hiç de akıllıca gelmemeye başladı.</p>

    <p>“İçeri nasıl girmiştin?” diye sordu Larry.</p>

    <p>“Bodrum penceresinden.”</p>

    <p>Evin diğer tarafına yöneldiler ve Fran nöbet tutarken Larry bir pencereyi açmaya çalıştı, ama çabaları boşunaydı.</p>

    <p>“Belki sen girebildin ama şimdi kilitli.”</p>

    <p>“Hayır sadece sıkışıyor. Dur bir de ben deneyeyim.”</p>

    <p>Ama o da açamadı. Harold sanırım o günden sonra sıkıca kilitlenmiş olmalı.</p>

    <p>“Ne yapacağız şimdi?” diye sordu Larry’ye.</p>

    <p>“Kıralım.”</p>

    <p>“Ama <em>görür.</em>”</p>

    <p>“Görsün. Gizleyecek bir şeyi yoksa boş evlere camları kırarak giren birkaç haşarı çocuğun marifeti olduğunu düşünecektir. Evin boş <em>göründüğü</em> muhakkak. Bütün perdeler kapalı. Eğer gizlediği bir şey <em>varsa</em> endişelenecektir ve bu da ona müstahak. Değil mi?”</p>

    <p>Fran, ona şüpheyle baktı, ama gömleğini çıkarıp yumruğunu sardıktan sonra bodrum penceresini kırarken onu durdurmaya kalkmadı. İçeri cam parçaları düştü ve Larry pencerenin kolunu bulmaya çalıştı.</p>

    <p>“Buldum,” dedi ve pencere bir tık sesiyle açıldı. Larry içeri girdikten sonra ona yardım etmek üzere döndü. “Dikkat et ufaklık. Harold Lauder’ın bodrumunda düşük yapmanı istemeyiz.”</p>

    <p>Onu koltuk altlarından kavrayarak yavaşça indirdi. Karışık odaya baktılar. Hava hokeyi masasının üstü renkli elektrik kablosu parçacıklarıyla doluydu.</p>

    <p>“Nedir bu?” diye sordu Fran parçalardan birini alarak. “Daha önce bunlar burada yoktu.”</p>

    <p>Larry omuz silkti. “Belki Harold bir fare kapanı falan yapıyordur.”</p>

    <p>Masanın altında bir kutu gördü ve uzanıp aldı. Üstünde GERÇEKÇİ TELSİZ SETİ, PİLLER DAHİL DEĞİLDİR yazıyordu. Larry kapağını açıp baktı, ama hafifliği yüzünden boş olduğunu daha açmadan anlamıştı.</p>

    <p>“Fare kapanı değil telsiz yapıyor,” dedi Fran.</p>

    <p>“Yok, bu alınıp monte edilenlerden değil. Kullanıma hazır satılanlardan. Belki üzerlerinde bir tür değişiklik yapıyordu. Harold’dan beklenebilecek bir şey. Stu’nun Ralph ve Harold ile birlikte Abagail Ana’yı aramaya çıktığı akşam telsizle iletişimin kötülüğünden nasıl şikâyet ettiğini hatırlıyor musun?”</p>

    <p>Fran başını salladı, ama yine de kablo parçacıklarında onu huzursuz eden bir şey vardı.</p>

    <p>Larry kutuyu yerine bıraktı ve daha sonra hayatının en hatalı cümlesi olduğuna karar verdiği cümleyi kurdu. “Önemli bir şey değil. Hadi gidelim.”</p>

    <p>Basamakları tırmandılar ama kapı bu sefer kilitliydi. Fran, ona bakınca Larry omuz silkti. “Buraya kadar...”</p>

    <p>Fran başını salladı.</p>

    <p>Larry omzuyla kapıyı birkaç kez zorladıktan sonra içe göçmekte olduğunu hissedip daha fazla yüklendi. Bir metalin koptuğunu duydular ve kapı savrularak açıldı. Larry eğilip mutfak zeminindeki sürgüyü aldı. “Bunu geri takabilirim, aradaki farkı anlamaz bile. Ama bunun için bir tornavida gerekli tabii.”</p>

    <p>“Uğraşmana değmez. Nasılsa kırık camı görecek.”</p>

    <p>“Doğru. Ama sürgü yerli yerinde olursa... neye gülüyorsun?”</p>

    <p>“İstersen sürgüyü geri tak. Ama diğer taraftan nasıl itmeyi düşünüyorsun?”</p>

    <p>Larry bir süre düşündükten sonra, “Tanrım,” dedi. “Çokbilmiş kadınlardan nefret ediyorum.” Sürgüyü yere fırlattı. “Hadi şu şömineye bakalım.”</p>

    <p>Gölgeler içindeki oturma odasına girdiler. Fran’in tedirginliği artmıştı. Geçen sefer Nadine’in anahtarı yoktu. Bu kez geri döndüğü takdirde içeri girebilecekti. Geri dönerse suçüstü yakalanacaklardı. Stu’nun şerif olarak ilk görevinin kendi hayat arkadaşını haneye tecavüzden tutuklamak olması çok acı olurdu.</p>

    <p>“Şu değil mi?” diye sordu Larry.</p>

    <p>“Evet. Çabuk ol.”</p>

    <p>“Muhtemelen yerini değiştirmiştir,” dedi Larry. Harold gerçekten de değiştirmişti. Günlüğü tekrar gevşek taşın altına koyan Nadine’di. Larry ve Fran bunları bilmiyordu elbette. Tek bildikleri, Larry gevşek taşı çektiğinde altın yaldızlı DEFTERİKEBİR başlığıyla günlüğün orada olduğuydu. Gözlerini ona dikip bakakaldılar. Oda aniden daha karanlık, daha sıcak ve daha boğucu bir hal aldı.</p>

    <p>“Eee,” dedi Larry. “Hayran hayran bakacak mıyız, okuyacak mıyız?”</p>

    <p>“Sen oku,” dedi Fran. “Ben dokunmak bile istemiyorum.”</p>

    <p>Larry defteri boşluktan alıp üstündeki taşın tozunu hiç düşünmeden sildi. Sayfaları rastgele çevirmeye başladı. Yazılar ince uçlu keçeli kalemle yazılmıştı. Satırlar ince, dar bir el yazısıyla doluydu... fazlasıyla özenli, titiz bir adamın yazısıydı. Paragraf yapılmamıştı. Sayfaların sağında ve solunda incecik bir boşluk vardı. Boşluklar o kadar düzgündüler ki cetvelle ayarlandığı sanılabilirdi.</p>

    <p>“Bunu okumak üç günümü alır,” dedi Larry ve sayfaları sondan başa doğru karıştırmaya devam etti.</p>

    <p>“Dur,” dedi Fran ve uzanıp birkaç sayfa geri döndü. Burada, satırların akışı kalın kenarlı bir kutucukla kesintiye uğramıştı. Kutucuğun içinde bir tür özdeyiş vardı:</p>

    <blockquote class="duzyazi_1b">
      <p><em>Kaderini takip etmek, kendini daha büyük bir Güç’e, Takdiriilahi’ye teslim etmek demektir; ama kendi yolunu takip etmenin daha da büyük bir Güç’e işaret ediyor olması mümkün değil midir? Deniz fenerinin anahtarı sizin TANRINIZDA, sizin ŞEYTANINIZDA; son iki ayda bununla uzun uzun boğuştum; ama her birimize YÖN BULMA sorumluluğu verilmiş.</em></p>

      <p class="sag"><em>HAROLD EMERY LAUDER</em></p>
    </blockquote>

    <p>“Ben hiçbir şey anlamadım,” dedi Larry. “Ya sen?”</p>

    <p>Fran başını yavaşça iki yana salladı. “Sanırım Harold takipçi olmanın en az liderlik etmek kadar onurlu olduğunu söylemeye çalışıyor. Ama bu vecizenin popüler olacağını sanmam.”</p>

    <p>Larry sayfaları çevirmeye devam etti. Az öncekine benzer, altına Harold’ın isminin büyük harflerle yazıldığı birkaç kutucuğa daha rastladılar.</p>

    <p>“Ooo,” dedi Larry. “Şuna bir bak Frannie.”</p>

    <blockquote class="duzyazi_1b">
      <p><em>İnsanın en büyük iki günahının kibir ve nefret olduğu söylenir. Öyle mi sahiden? Bana göre bunlar en büyük iki erdem. Kibir ve nefretten vazgeçmek, dünyanın iyiliği için çaba göstermek anlamına gelir. Oysa onları beslemek daha asil bir davranıştır; siz dünyanın iyiliği için değil, dünya sizin iyiliğiniz için çabalayacak demektir. Muhteşem bir maceradayım.</em></p>

      <p class="sag"><em>HAROLD EMERY LAUDER</em></p>
    </blockquote>

    <p>“Bu son derece çarpık bir zihnin ürünü,” dedi Fran. Bütün bedeni buz kesmişti.</p>

    <p>“Başımıza bu büyük felaketi getirenlerin zihniyeti de böyleydi,” diye ona katıldı Larry. Hızla en baştaki sayfalara döndü. “Zaman geçiyor. Bakalım ne göreceğiz?”</p>

    <p>Tam olarak ne beklemeleri gerektiğini ikisi de bilmiyordu. Günlükten sadece kutucuklar içinde bir iki vecize ve Harold’ın kendine özgü anlaşılmaz tarzıyla kaleme aldığı birkaç cümle okumuşlardı.</p>

    <p>Bu yüzden defterin başında okudukları onları şok etti.</p>

    <p>Günlüğün yazılmasına ilk sayfanın tepesinden başlanmıştı. Özenle daire içine alınmış 1 rakamının altında, kutucukların etrafındakiler sayılmazsa günlükte gördükleri yegâne boşluk vardı. Günlüğün ilk cümlesini korodaki çocuklar gibi aralarında tutup kafa kafaya vererek okudular ve Fran boğulurcasına bir, “Oh!” sesi çıkararak geriledi ve eliyle ağzını örttü.</p>

    <p>“Defteri almamız gerek Fran,” dedi Larry.</p>

    <p>“Evet...”</p>

    <p>“Ve Stu’ya göstermeliyiz. Leo’nun kötülerin tarafında olduklarına dair söyledikleri doğru mu bilmiyorum ama Harold’ın tehlikeli bir ruh hastası olduğu apaçık ortada. Sen de gördün.”</p>

    <p>“Evet,” dedi Fran tekrar. Kendini bayılacakmış gibi hissediyordu. Demek günlük konusu böyle noktalanıyordu. Bunu günlüğündeki parmak izini gördüğü andan beri biliyordu aslında. Sanki içine doğmuştu. Kendi kendine bayılmamasını söyleyip duruyordu.</p>

    <p>“Fran? Frannie? İyi misin?”</p>

    <p>Larry’nin sesi. Çok uzaklardan geliyordu.</p>

    <p>Harold’ın günlüğünün ilk cümlesi: <em>Bu nefis kıyamet sonrası yazındaki en büyük zevkim, Bay Stuart İt Siki Redman’ı öldürmek olacak. Belki yanındaki kancığı da öldürürüm.</em></p>

    <p class="paragraf">“Ralph? Ralph Brentner, evde misiniz? <em>Hu-huu, kimse yok mu?</em>”</p>

    <p>Basamaklarda durup eve baktı. Bahçede motosiklet yoktu, sadece bir kenara bırakılmış birkaç bisiklet vardı. Ralph evde olsa onu duyardı ama bir de sağır vardı. Sağır ve dilsiz. Morarana kadar bağırabilir, cevap alamayabilir ve sağır dilsiz içeride olabilirdi.</p>

    <p>Alışveriş çantasını bir elinden diğerine geçirip kapıyı yokladı ve kilitli olmadığını gördü. Çöken ince sisin içinden çıkarak eve girdi. Kendini küçük bir holde buldu. Dört basamakla mutfağa çıkılıyor, aşağı inen merdivenler ise Harold’ın dediğine göre Andros’un dairesine gidiyordu. Nadine en hoş ifadesini takınarak aşağı indi. Bir yandan da Andros’un içeride olması ihtimaline karşın ne söyleyeceğini düşünüyordu.</p>

    <p><em>Doğruca buraya geldim, çünkü kapıyı çaldığımı duymayacağını biliyordum. Bugün yanan jeneratör yüzünden gece çalışmamız gerekip gerekmediğini merak ediyorlar. Brad sana bu konuda bir şey söyledi mi?</em></p>

    <p>Aşağıda sadece iki oda vardı. Biri, bir keşişe aitmiş gibi görünen yatak odası, diğeriyse çalışma odasıydı. İçinde bir masa, büyük bir sandalye, bir kitaplık ve çöp kutusu vardı. Nadine masanın üstündeki dağınık kâğıtlara dalgınca baktı. Okuduklarının çoğu onun için bir anlam ifade etmiyordu, herhalde bunlar bir diyaloğun Nick’e ait olan bölümüydü. <em>(Bence de. Ama bunun için daha basit bir yol olup olmadığını sormamız gerekmez mi? yazıyordu birinde.)</em> Geri kalanlar kendi kendine aldığı notlara benziyordu. Bazıları ona Harold’ın günlüğündeki kutucuklar içindeki, alaycı bir gülümsemeyle “Daha İyi Bir Yaşam için Rehber” adını verdiğini söylediği yazıları anımsatmıştı.</p>

    <p><em>Glen’le ticareti konuş,</em> yazıyordu birinde. <em>Aramızda ticaretin nasıl başladığını bilen var mı? Malların kıtlığı, değil mi? Ya da bir pazarda değiştirilmiş bir köşe? Yetenek. Anahtar kelime bu olabilir. Brad Kitchner ücret isterse ne olur? Ya da doktor? Ücretlerini neyle öderiz? Hımm.</em></p>

    <p>Bir başkası: <em>Toplum emniyeti iki yönlü bir yoldur.</em></p>

    <p>Bir diğeri: <em>Ne zaman kanunlardan bahsetsek Shoyo’ya dair kâbuslar görüyorum. Ölmelerini seyrediyorum. Childress’ın akşam yemeğini hücrenin duvarına fırlatışını görüyorum. Kanunlar, emniyet, yasalar, bunlar hakkında ne yapacağız? İdam cezası. Ne iç açıcı bir konu. Brad’den bir elektrikli sandalye istemeleri yakındır.</em></p>

    <p>Notları okumayı –gönülsüzce– bıraktı. Sadece yazarak tam manasıyla düşünebilen bir adamın geride bıraktığı notları okumak çok ilgi çekiciydi (üniversitedeki hocalarından biri, düşünme sürecinin ifade edilmeksizin asla tamamlanamayacağını söylemişti) ama oraya geliş amacına çoktan ulaşmıştı. Nick evde yoktu, kimse yoktu. Daha fazla oyalanmak, şansını anlamsızca zorlamak olacaktı.</p>

    <p>Tekrar yukarı çıktı. Harold, ona muhtemelen oturma odasında toplanacaklarını söylemişti. Zemini şarap rengi, uzun tüylü bir halıyla kaplı, geniş bir odaydı. Tam ortada bir taş sütunu halinde tavana yükselen şömine, odaya hâkimdi. Batıya bakan duvar tamamen camdı ve harika bir manzaraya sahipti. Nadine kendini duvardaki böcek gibi göz önünde hissetti. Aslında dışarıdan bakıldığında camın ötesinin yansıma yüzünden görülmeyeceğini biliyordu ama bunu bilmek, içindeki görülüyormuş hissini yok etmiyordu. İşini bir an önce bitirip gidecekti.</p>

    <p>Aradığını, odanın güneye bakan bölümünde buldu: Ralph’in içini temizlediği, büyükçe bir dolap. Paltolar ve ceketler geride asılıydı. Dolapta ayrıca çizmeler, botlar, eldivenler ve atkılar vardı.</p>

    <p>Hızla hareket ederek alışveriş çantasındaki eşyaları boşalttı. En üste kamuflaj amacıyla bunları yerleştirmişti. Domates salçası ve tonbalığı konservelerinin altında, içinde dinamitin ve telsizin olduğu Hush Puppies ayakkabı kutusu vardı.</p>

    <p>“Dolabın içine koyarsam çalışır mı?” diye sormuştu. “Önündeki duvar patlamanın etkisini azaltmaz mı?”</p>

    <p>“Nadine,” demişti Harold. “Eğer bomba patlarsa, ki aksini düşünmek için hiçbir sebep yok, evi ve tepenin o bölümünü tamamen havaya uçurur. Toplantıdan önce fark edilmeyecek herhangi bir yere koy. Dolap içi uygundur. Aradaki duvar şarapnel olur. Kararına güveniyorum tatlım. Tıpkı terzi ve sineklerle ilgili masal gibi olacak. Bir vuruşta yedi tane. Ama bu kez yok olacak olanlar sinekler değil, bir grup siyasetçi hamamböceği.”</p>

    <p>Nadine botlarla atkıları bir tarafa iterek bir boşluk oluşturdu ve ayakkabı kutusunu ortaya yerleştirdi. Sonra üzerini atkılarla örttü ve çıktı. Tamam. Hallolmuştu. Artık olacakları bekleyeceklerdi.</p>

    <p>Arkasına bakmadan, hızlı adımlarla evden çıktı. Geri dönüp dinamitle telsiz arasındaki telleri çekip koparmasını, işler daha da çığırından çıkıp aklını kaybetmesine yol açmadan bu çılgınlığa bir son vermesini söyleyen içindeki ısrarlı sese kulak asmamaya çalışıyordu. Ufukta görünen o değil miydi? Delirmek nihai mantıklı sonuç olmayacak mıydı?</p>

    <p>Alışveriş çantasını Vespa’nın arkasına yerleştirdi ve motoru çalıştırdı. Uzaklaşırken içindeki ses hiç susmamacasına konuşmaya devam etti: <em>Onu orada bırakmayacaksın değil mi? Bombayı orada öylece bırakmayacaksın değil mi?</em></p>

    <p><em>Bunca insanın öldüğü bir dünyada...</em></p>

    <p>Önünü güçlükle görerek bir virajı döndü. Gözyaşları görüşünü bulanıklaştırmıştı.</p>

    <p><em>...en büyük günah, insan canı almaktır.</em></p>

    <p>Yedi hayat. Hayır, daha fazla olacaktı, çünkü alt komitelerin şefleri, kurul toplantısına katılıp rapor verecekti.</p>

    <p>Geri dönme niyetiyle Baseline ve Broadway’in köşesinde durdu. Baştan aşağı titriyordu.</p>

    <p>Daha sonra olanları Harold’a hiçbir şekilde açıklayamadı, aslında açıklamaya kalkmadı bile. Yaklaşan korkunç anların bir ön gösterimi gibiydi.</p>

    <p>Yavaşça çekilen, hafif esintide dalgalanan koyu renk bir perde gibiydi. Rüzgârın her dalgalanışında etekleri kalkıyor, Nadine gün ışığını ve kesişen caddeleri görebiliyordu.</p>

    <p>Ama perde üzerine öyle bir çöktü ki Nadine bir süre sonra karanlığın içinde kayboldu. Görme, duyma, dokunma hissi yok olmuştu. Düşünebilen yaratık, Nadine-ego, deniz suyuna, doğum kesesindeki sıvıya benzer ılık, kara bir kozaya çekilmişti.</p>

    <p>Ve <em>onun</em> içine süzüldüğünü hissetti.</p>

    <p>İçinden bir çığlık yükseldi, ama dışarı çıkabileceği bir ağız yoklu.</p>

    <p><em>Nüfuz: dağınım.</em></p>

    <p>Bu sözcüklerin ne anlama geldiğini tam olarak bilmiyordu, ama böyle bir araya geldiklerinde doğru olduklarını hissediyordu.</p>

    <p>Daha önce yaşadığı hiçbir şeye benzemiyordu. Daha sonra aklına tarif etmek için kullanabileceği benzetmeler geldi, ama hepsini birer birer reddetti:</p>

    <p>Yüzüyorken kendini aniden ılık suyun ortasında buz gibi, derin bir su cebi içinde buluyorsun.</p>

    <p>Diş doktorun sana uyuşturucu vermiş ve dişini çekiyor. Diş, acımadan yeniden çıkıveriyor. Beyaz emaye leğene kan tükürüyorsun. Artık ağzında bir delik var, delindin. Daha bir saniye önce bir parçanın yaşamakta olduğu yere dilini sokabiliyorsun.</p>

    <p>Aynada yüzüne bakıyorsun. Uzun bir süre boyunca bakıyorsun. Beş dakika, on, on beş. Hiç gözünü kırpmadan. <em>Kurt Adam</em> filmindeki Lon Chaney Jr. gibi değişen yüzünü dehşetle seyrediyorsun. Kendine yabancı biri, zeytin rengi tenli bir <em>Doppelgänger,</em> solgun tenli ve kısık gözlü, psikozlu bir Vampira haline geliyorsun.</p>

    <p>Aslında tam olarak bunların hiçbiri değildi ama hepsinden biraz vardı.</p>

    <p>Kara Adam içine girmişti <em>ve soğuktu.</em></p>

    <p class="paragraf">Nadine gözlerini açtığında ilk düşüncesi, cehennemde olduğuydu.</p>

    <p>Cehennem, Kara Adam’ın antitezi olarak bembeyazdı. Tek görebildiği beyaz, fildişi bir hiçlikti. Beyaz-beyaz-beyaz. Ak cehennemdi ve her yerdeydi.</p>

    <p>Büyülenmiş gibi, acılar içinde, dakikalarca beyazlığa baktı (<em>içine</em> bakmak imkânsızdı) ve sonra Vespa’nın selesini bacaklarının arasında tekrar hissedebilmeye başladı. Görüş alanının köşesinde bir başka renk –yeşil– belirdi.</p>

    <p>İrkilerek bakışlarını sonsuz beyazlıktan çekti. Sersem gibi etrafına bakındı. Ağzı açıktı, çenesi titriyordu; gözleri dehşet doluydu. Kara Adam içindeydi, Flagg içine girmişti ve onu ele geçirerek beş duyusunu, gerçeklikle arasındaki bağları yok etmişti. Onu bir adamın bir arabayı veya kamyonu sürmesi gibi kullanmıştı. Ve onu... nereye getirmişti?</p>

    <p>Beyazlığa doğru bakınca bunun bir arabalı sinemanın dev perdesi olduğunu anladı. Perdenin gerisinde yağmurlu, beyaz bir gökyüzü vardı. Başını çevirince abur cubur satılan tezgâhı gördü. Ten rengine yakın bir pembeye boyanmıştı. Önünde, <em>HOLIDAY TWIN’E HOŞ GELDİNİZ! BU GECE YILDIZLAR ALTINDA KEYİF YAPIN!</em> yazıyordu.</p>

    <p>Karanlık üstüne çöktüğünde Baseline ve Broadway’in köşesindeydi. Şimdi ise ta Yirmi Sekizinci Cadde’deydi... neredeyse Longmont sınırında.</p>

    <p>İçinde hâlâ Kara Adam’ın tadı vardı. Zihninin gerilerinde, yerdeki soğuk, yapışkan çamur gibiydi.</p>

    <p>Etrafı bekçi gibi dikilen direklerle çevriliydi. Her biri, bir buçuk metre boyundaydı ve tepelerinde birer hoparlör vardı. Zemin, çakıllarla kaplıydı, ama aralarda otlar ve karahindibalar bitmişti. Holiday Twin’de işlerin haziran ortasından beri kesat olduğunu tahmin etti. Eğlence dünyası için ölü bir yaz olduğunu söylemek mümkündü.</p>

    <p>“Neden buradayım?” diye fısıldadı.</p>

    <p>Kendi kendine konuşuyor, bir cevap beklemiyordu. Bu yüzden cevap geldiğinde boğazından bir çığlık yükseldi.</p>

    <p>Bir anda bütün hoparlörler direklerin tepesinden otların bittiği çakıllara düştü. Bir cesedin düşerken çıkardığına benzer, çok yüksek bir <em>GUMP!</em> sesi çıkardılar.</p>

    <p><em>“NADINE,”</em> sesi yükseldi hoparlörlerden. <em>Onun</em> sesini duyan Nadine canhıraş bir çığlık attı. Kulaklarını sıkıca kapattı ama ürkütücü bir neşe ve korkunç bir şehvetle dolu bu sesten kaçış yoktu.</p>

    <p><em>“NADINE, NADINE, AH SENİ NASIL SEVİYORUM NADINE, BENİM GÜZELİM, BENİM...”</em></p>

    <p><em>“Yapma!”</em> dedi var gücüyle bağırarak, ama kendini zorlamasına rağmen sesi onunkinin yanında çok cılız kalmıştı. Yine de ses bir anlığına kesildi. Kulakları sağır eden bir sessizlik oldu. Hoparlörler, dev böceklerin donuk gözleri gibi ona dönmüştü.</p>

    <p>Nadine ellerini kulaklarından yavaşça çekti.</p>

    <p><em>Aklını kaçırdın,</em> diye rahatlatmaya çalıştı kendini. <em>Hepsi bu. Bekleyişin gerginliği... Harold’ın oyunları... son olarak patlayıcıları yerleştirme işi... bütün bunlar birleşip sonunda sana kafayı yedirdi kızım. Belki böylesi daha iyi.</em></p>

    <p>Ama delirmemişti ve bunun farkındaydı.</p>

    <p>Bu delirmekten çok daha kötüydü.</p>

    <p>Eşek şakası yapmış olan öğrencileri azarlayan bir lise müdürünün sert tonuna sahip olan ses, bunu kanıtlamak istercesine hoparlörlerden gümbürdeyerek yayıldı. <em>“NADINE. BİLİYORLAR.”</em></p>

    <p>“Biliyorlar,” diye papağan gibi tekrarladı. Kim olduklarından veya neyi bildiklerinden emin değildi ama kaçınılmaz olduğunu biliyordu.</p>

    <p><em>“APTALCA DAVRANDINIZ. TANRI APTALLARI SEVİYOR OLABİLİR AMA BEN SEVMEM.”</em></p>

    <p>Kelimeler cızırtılar eşliğinde havaya yayıldı. Nadine’in giysileri aniden üzerine yapıştı, saçları cansızca solgun yanaklarına düştü ve titremeye başladı.</p>

    <p>Aptal, diye düşündü. Aptal, aptal. Bu kelimenin anlamını biliyorum. Galiba. Galiba ölüm anlamına geliyor.</p>

    <p><em>“HER ŞEYİ BİLİYORLAR... AYAKKABI KUTUSU HARİÇ. DİNAMİTİ BİLMİYORLAR.”</em></p>

    <p>Hoparlörler. Her yerdeydiler. Yağmur yüzünden kapanmış karahindibalarla otlar arasından ona bakıyorlardı.</p>

    <p><em>“SUNRISE AMFİTİYATROSU’NA GİT. ORADA BEKLE. YARIN GECEYE KADAR. ONLAR TOPLANANA KADAR. SONRA HAROLD İLE GELEBİLİRSİNİZ. YANIMA GELEBİLİRSİNİZ.”</em></p>

    <p>Nadine’in içi basit, ışıltılı bir minnet hissiyle dolmuştu. Aptallık etmişlerdi ama ikinci bir şans verilmişti. Bir müdahaleyi hak edecek kadar önemliydiler. Ve yakında, çok yakında, onunla olacaktı... ve o zaman <em>delirecekti,</em> bundan emindi ve o zaman hiçbir şeyin önemi kalmayacaktı.</p>

    <p>“Sunrise Amfitiyatrosu çok uzak olabilir,” dedi. Ses telleri her nasıl olduysa zarar görmüşlerdi, sesi çatlak çıkıyordu. “Şey için...” Ne için? Kaşlarını çatarak düşündü. Hah! Hah, evet! Bulmuştu! “Telsiz için. Sinyal.”</p>

    <p>Cevap yoktu.</p>

    <p>Yüzlerce hoparlör çakıllar üstünde ona dönük bir şekilde duruyordu.</p>

    <p>Vespa’nın düğmesine bastı ve motoru öksürerek çalışmaya başladı. Yankılar, Nadine’in yüzünü buruşturmasına sebep oldu. Tüfekle ateş ediliyor gibiydi. Bu korkunç yerden, yerdeki hoparlörlerden bir an önce uzaklaşmak istiyordu.</p>

    <p>Buna mecburdu.</p>

    <p>Tezgâhın köşesini dönerken motosikletin dengesini kaybetti. Asfalt üstünde olsa kontrolünü sağlayabilirdi, ama arka tekerlek çakılların üstünde patinaj yapıp savrulunca sertçe yere düştü ve dudağını ısırıp yanağını kesti. İrileşmiş gözlerinde dehşet dolu bir ifadeyle kalkıp motosiklete tekrar bindi ve uzaklaştı. Yaprak gibi titriyordu.</p>

    <p>Şimdi arabaların sinema alanına girerken geçtiği dar yoldaydı. Bilet gişesinin bulunduğu küçük kulübe tam karşısında duruyordu. Çıkacaktı. Kaçabilecekti. Sımsıkı kapattığı dudakları minnetle gevşedi.</p>

    <p>Arkasında bıraktığı yüzlerce hoparlör bir anda hayata döndü. Ses şimdi ahenksizce şarkı söylüyordu: <em>“SENİNLE GÖRÜŞECEĞİZ... ŞU KALBİMİN KUCAK AÇTIĞI... TÜM O ESKİ, TANIDIK YERLERDE... GÜN BOYUNCAAAA...”</em></p>

    <p>Nadine çatlak sesiyle bir çığlık attı.</p>

    <p>Ardından kulakları sağır eden ve bütün dünyayı kaplamış gibi görünen, gök gürültüsüne benzer alaycı bir kahkaha yükseldi.</p>

    <p><em>“GÖREVİNİ İYİ YAP NADİNE,”</em> diye gürledi ses. <em>“İYİ YAP, GÖZDEM, BİRİCİĞİM.”</em></p>

    <p>Nadine yola çıkabildi ve o korkunç sesle gözlerini dikip bakan hoparlörleri ardında bırakarak son sürat Boulder’a doğru ilerledi. Ama anıları sonsuza dek kalbinde, zihninde kalacaktı.</p>

    <p class="paragraf">Otobüs durağından sonraki köşede Harold’ı bekliyordu. Onu görünce Harold’ın gözleri irileşti ve yüzü bembeyaz oldu. “Nadine...” diye fısıldadı. Öğle yemeğinin bulunduğu kap elinden düştü.</p>

    <p>“Harold,” dedi Nadine. “Biliyorlar. Gitmeliyiz...”</p>

    <p>“<em>Saçın,</em> Nadine, Tanrım, <em>saçın...</em>” Gözleri suratının yarısını kaplıyor gibiydi.</p>

    <p><em>“Beni dinle!”</em></p>

    <p>Harold bir nebze kendine gelmiş gibiydi. “Pe... pekâlâ. Ne oldu?”</p>

    <p>“Evine gidip günlüğünü bulmuşlar. Alıp götürmüşler.”</p>

    <p>Duygular Harold’ın yüzünde kavga ediyormuş gibiydi: hiddet, dehşet, utanç. Azar azar hepsi yok oldu ve Harold’ın yüzünde suyun derinliklerinden yüzeye çıkan korkunç bir ceset gibi dondurucu bir sırıtış belirdi. “Kim? Kim yapmış?”</p>

    <p>“Detayları bilmiyorum, önemi de yok zaten. Ama birinin Fran Goldsmith olduğundan eminim. Belki Bateman veya Underwood da onunla birlikteydi. Bilmiyorum. Ama peşine düşecekler Harold.”</p>

    <p>“Nereden biliyorsun?” Nadine’in günlüğü tekrar gevşek taşın altına koyduğunu hatırlayarak omuzlarını sertçe kavradı ve bir bez bebek gibi sarstı. Ancak Nadine, ona gözünü bile kırpmadan, korkusuzca bakmaya devam etti. Bu upuzun günde karşısına Harold Lauder’dan çok daha korkutucu şeyler çıkmıştı. <em>“Nereden biliyorsun orospu?”</em></p>

    <p>“<em>O</em> söyledi.”</p>

    <p>Harold’ın elleri iki yanına düştü.</p>

    <p>“Flagg mi?” diye fısıldadı. “Sana o mu söyledi? Seninle konuştu mu? <em>Bunu da</em> o mu yaptı?” Harold’ın yüzünde atının üstündeki Karındeşen Jack’i hatırlatan iğrenç bir gülümseme vardı.</p>

    <p>“Neden bahsediyorsun sen?”</p>

    <p>Bir ev aletleri mağazasının önünde duruyorlardı. Harold onu omuzlarından kavrayarak vitrin camına doğru çevirdi. Nadine camdaki yansımasına uzun bir süre boyunca baktı.</p>

    <p>Saçları ağarmıştı. Bembeyaz olmuştu. Tek bir siyah tel bile kalmamıştı.</p>

    <p><em>Ah, Nadine’i sevmeyi ne çok severim.</em></p>

    <p>“Hadi,” dedi Nadine. “Kasabayı terk etmemiz gerek.”</p>

    <p>“Hemen mi?”</p>

    <p>“Karanlık çöktükten sonra. O zamana dek saklanacak ve yolculukta gerekli olacak malzemeleri ayarlayacağız.”</p>

    <p>“Batıya mı gidiyoruz?”</p>

    <p>“Daha değil. Yarın gece.”</p>

    <p>“Belki artık gitmek istemiyorumdur,” diye fısıldadı Harold. Bakışları hâlâ Nadine’in saçlarındaydı.</p>

    <p>“Artık çok geç Harold.”</p>
  </div>
</body>
</html>
