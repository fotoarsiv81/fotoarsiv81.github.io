<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">68. Bölüm</h2>

    <p>Ah, tarih nasıl da tekerrür eder: Çöpçü Adam yine şeytanın tavasında diri diri kızarıyordu, ama bu kez kurtulup da serin sularda yıkanma umudu yoktu.</p>

    <p><em>Ben bunu hak ettim. Bana müstahak.</em></p>

    <p>Derisi yanıyor, soyuluyor, tekrar yanıyor, tekrar soyuluyordu. Sonunda bronzlaşmak yerine karardı. Bir insanın içinin er geç dışında ifade bulmasının kanıtıydı. Üzerine gaz dökülüp bir kibritle ateşe verilmiş gibi görünüyordu. Gözlerinin mavisi, çölün sürekli parıltısıyla solmuştu ve içlerine bakmak; uzayda acayip, çok boyutlu deliklere bakmak gibiydi. Üzerindeki giysiler, Kara Adam’ın kıyafetlerinin tuhaf bir taklidi gibi görünüyordu... kırmızı ekose bir gömlek, solmuş kot pantolon ve yıpranmış, parçalanmış, şekilsizleşmiş çizmeler. Ama kırmızı lekeli muskasını atmıştı. Onu takmayı hak etmiyordu. Ona layık değildi. Ve tüm kusurlu iblisler gibi dışlanmıştı.</p>

    <p>Kızgın güneşin altında bir an durdu ve titreyen eliyle kaşını sildi. Onun kaderi burasıydı ve tüm hayatı buraya varmak için yaptığı bir yolculuktu. Buraya gelmek için cehennemin yanan koridorlarından geçmişti. Baba katili şerife, Terre Haute’taki yere ve Carley Yates’e katlanmıştı. Bu garip ve yalnız yaşamın sonunda arkadaşlar bulmuştu. Lloyd. Ken. Whitney Horgan.</p>

    <p>Ve maalesef her şeyin içine etmişti. Burada kavrulmayı hak ediyordu. Onun için kefaret mümkün olabilir miydi? Kara Adam bu sorunun cevabını bilebilirdi. Çöpçü bilmiyordu.</p>

    <p>Nasıl olduğunu doğru düzgün hatırlamıyordu bile, belki işkence çeken zihni hatırlamak <em>istemiyordu.</em> Indian Springs’e son dönüşündeki felaketten ve oradan ayrılışından önce bir hafta kadar çölde kalmıştı. Sol elinin ortaparmağını akrep sokmuş ve eli su doldurulmuş plastik bir eldiven gibi şişmişti. Başının içi doğal olmayan bir ateşle yanıyor olmasına rağmen ilerlemeye devam etmişti.</p>

    <p>Kendini hâlâ bir başkasının hayal ürünüymüş gibi hissederek nihayet Indian Springs’e geri dönmüştü. Adamlar getirdiği ganimeti –yangın fitilleri, kara mayınları, aslında pek önemli sayılmayacak ufak tefek malzemelerdi– incelerken keyifli konuşmalar olmuştu. Çöpçü, akrebin sokmasından sonra kendini ilk kez iyi hissetmeye başlamıştı.</p>

    <p>Sonra hiçbir uyarı olmaksızın zaman aniden geriye dönmüş ve kendini yine Powtanville’de bulmuştu. Biri, ‘Ateşle oynayanlar gece yataklarını ıslatırmış Çöpçü,’ demiş ve o da Billy Jamieson’ı görmeyi bekleyerek başını kaldırıp bakmıştı. Ama gördüğü Bill değil, Powtanville’den Rich Groudemore’du. Sırıtıyor ve bir kibrit çöpüyle dişlerini karıştırıyordu. Parmakları yağdan simsiyahtı, çünkü öğle tatilinde bir tur bilardo oynamak için çalıştığı oto tamircisinden doğruca oraya gelmişti. Bir başkası, ‘Kibritlerinizi saklasanız iyi olur, Çöpçü geri döndü,’ demişti ve konuşan önce Steve Tobin gibi gelmişti ama Steve değildi. Her zamanki gibi deri ceketini giymiş olan Carley Yates’ti. Çöpçü, geçmişindeki geveze cesetlerin birer birer hayata dönmesini dehşetle izlemişti. Richie Groudemore, Carley, Norm Morrisette ve henüz on sekizinde olmasına rağmen saçları dökülmeye başlayan ve diğerlerinin Kabak Hatch diye çağırdığı Hatch Cunningham.</p>

    <p>Ve hepsi dik dik ona bakıyordu. Sonra ateşle bulanıklaşmış yıllar öncesinden her şey bütün yoğunluğuyla, aniden geri dönmüştü. <em>Hey, Çöpçü, OKULU neden yakmadın yahu? Hey, Çöplük, kıçını daha kavurmadın mı? Hey, Çöpçü Adam, burnuna Ronson çakmak gazı çekiyormuşsun, doğru mu?</em></p>

    <p>Ve Carley Yates: <em>Hey, Çöpçü, emeklilik çekini yaktığında ihtiyar Semple ne dedi?</em></p>

    <p>Onlara haykırmak istemiş ama sadece fısıltıyla konuşabilmişti. “İhtiyar Semple’ın emeklilik çekini daha fazla sormayın.” Ve oradan kaçmıştı.</p>

    <p>Geri kalanı bir rüyadan ibaretti. Yangın fitillerini alıp garajdaki kamyonların egzoz borularına yerleştirmişti. Elleri iş yaparken zihni çok uzaklarda, karmakarışık haldeydi. İnsanlar çöl aracıyla garaj arasında gidip geldiğini görmüş, hatta birkaçı el sallamıştı ama hiçbiri yanına gelip ne yaptığını sormamıştı. Ne de olsa Flagg’in muskasını takıyordu.</p>

    <p>Çöpçü, Terre Haute’u düşünerek yapacaklarını bitirmişti.</p>

    <p>Oradayken ona şok verecekleri zaman kauçuk bir şeyi ısırttırırlardı ve şoku veren adam bazen baba katili şerife, bazen Carley Yates’e, bazen de Kabak Hatch’e benzerdi. Ve Çöpçü, her seferinde bu kez altına işemeyeceğine dair hararetle söz verirdi. Ve her seferinde işerdi.</p>

    <p>Yakıt tankerleriyle işi bitince en yakın hangara geçerek oradaki helikopterlere de patlayıcı yerleştirmişti. Bu işi hakkıyla yapabilmek için zamanlayıcıya ihtiyacı vardı, bu yüzden üssün mutfağına gitmiş ve beş tane plastik, basit alarmlı saat bulup almıştı. Bu alarmlı saatler on beş dakikaya veya yarım saate ayarlanıyor, süre dolduğunda <em>ding</em> diye ötüyor ve siz de kekinizin piştiğini anlıyordunuz. Ama bu sefer <em>ding</em> yerine <em>bom</em> sesi çıkacak, diye düşünmüştü Çöpçü zamanlayıcıyı kurarken. Hoşuna gitmişti. Çok iyiydi. Carley Yates veya Rich Goudemore helikopterlerden birini uçurmaya kalkacak olursa kocaman bir sürprizle karşılaşacaktı. Mutfak saatlerini helikopterlerin ateşleme sistemine monte etmişti.</p>

    <p>Bu iş bittikten sonra aklı bir anlığına başına gelmişti. Seçenek anı. Yankılarla dolu hangardaki helikopterlere, ardından ellerine bakmıştı. Yanık kokuyorlardı. Ama burası Powtanville değildi. Powtanville’de helikopter yoktu. Indiana güneşi buradaki gibi vahşice parlamazdı. Nevada’daydı. Carley ve bilardo arkadaşları ölmüştü. Süpergribe kurban gitmişlerdi.</p>

    <p>Çöpçü dönüp şüpheyle az önce yaptıklarına bakmıştı. Kara Adam’ın silahlarını sabote ediyordu. Bu çok anlamsız, çılgınca bir hareketti. Hemen düzeltecekti.</p>

    <p>Ah, ama o güzelim patlamalar.</p>

    <p>O muhteşem <em>yangınlar.</em></p>

    <p>Alev alev jet yakıtının her yere saçılması. Helikopterlerin havada infilak etmesi. O kadar güzel olurdu ki...</p>

    <p>Ve böylece yeni hayatını bir kenara fırlatıp atmıştı. Güneşin kararttığı yüzünde sinsice bir sırıtışla çöl aracına doğru yürümüş, binip uzaklaşmıştı. Ama fazla uzağa gidememişti. Beklemiş ve nihayet bir tanker, garajdan çıkıp kocaman bir böcek gibi park alanında ilerlemeye başlamıştı. Sonra bir anda infilak etmiş, yağlı alevler her yere yayılmıştı. Çöpçü dürbününü indirip yumruklarını zaferle kaldırarak coşkuyla haykırmıştı. Ama neşesi fazla uzun sürmemişti. Yerini neredeyse anında ölümcül bir dehşet ve mide bulandırıcı bir hüzün almıştı.</p>

    <p>Kuzeybatıya doğru ilerleyip, çöle girmiş, aracı neredeyse intihar sayılacak bir hıza çıkarmıştı. Bunun üstünden ne kadar zaman geçmişti? Bilmiyordu. Ona 16 Eylül’de olduklarını söyleseler boş boş bakıp başını sallamaktan başka bir şey yapamazdı.</p>

    <p>Artık yaşamın bir anlamı kalmadığını, bütün dünyanın ona karşı olduğunu ve böyle olması gerektiğini düşünerek canına kıymaya karar verdi. Onu besleyen eli ısıran, aynı el bir yumruğa dönüştüğünde itiraz edemezdi. Bu sadece hayatın getirdiği değil, aynı zamanda adaletti. Arkada üç teneke benzini vardı. Hepsini üzerine döküp kibriti çakacaktı. Bunu hak etmişti.</p>

    <p>Ama yapmadı. Nedenini bilmiyordu. Bir güç, pişmanlığının acısı ve hissettiği yalnızlıktan da güçlü bir şey ona engel oldu. Kendini Budist bir rahip gibi ateşe vermesi bile yetersiz bir ceza gibi görünüyordu. Böyle düşünerek uyudu. Uyandığında, zihnine yepyeni bir fikrin girip yerleştiğini fark etti.</p>

    <p><em>KEFARET.</em></p>

    <p>Mümkün müydü? Bilmiyordu. Ama bir şey bulabilseydi... <em>büyük</em> bir şey... ve onu Las Vegas’a, Kara Adam’a götürseydi olmaz mıydı? Ve <em>KEFARET</em> imkânsız olsa bile belki <em>TELAFİSİ</em> mümkündü. Bu gerçekleşirse içi bir nebze rahatlamış olarak ölebilirdi.</p>

    <p>Peki ne yapacaktı? Ne olabilirdi? <em>KEFARET,</em> hiç olmazsa <em>TELAFİ</em> için ne büyüklükte bir şey gerekiyordu? Kara mayınları, el bombaları, zırhlı kamyonlar veya otomatik silahlar olmazdı. Hiçbiri yeterince büyük değildi. Deney aşamasında iki büyük bombardıman uçağı olduğunu biliyordu (senatonun bilgisi olmadan, savunmanın kayıtdışı kaynakları kullanılarak üretilmişlerdi) ama onları Vegas’a götüremezdi, götürebilse bile geride uçurabilecek kimse kalmamıştı. Görünüşlerine bakılırsa en az onar kişilik ekiplere ihtiyaç vardı.</p>

    <p>Çöpçü Adam karanlıkta ısıyı ve ısı kaynaklarını belli belirsiz kırmızı şekiller olarak tespit edebilen kızılötesi bir teleskop gibiydi. Garipti ama pek çok askeri projenin gerçekleştirildiği bu çorak topraklarda bırakılmış ne varsa hissedip bulabiliyordu. Doğruca batıya, her şeyin başladığı yer olan Mavi Proje’nin merkezine gidebilirdi, ama soğuk salgın ona göre değildi ve karışık ama tamamen mantıktan yoksun sayılmayacak zihni, Kara Adam’a göre de olmadığı sonucuna varmıştı. Salgın, kurbanlarını seçmez, önüne çıkanı siler süpürürdü. Mavi Proje’nin ilk destekçileri bu basit gerçeği unutmamış olsa insanlık bu ağır darbeyi almazdı muhtemelen.</p>

    <p>Böylece Indian Springs’ten kuzeybatıya, Nellis Hava Kuvvetleri Bölgesi’nin kumlar arasındaki ıssızlığına yönelmişti. Çöl aracını, üzerlerindeki tabelalarda BİRLEŞİK DEVLETLER HÜKÜMETİ ARAZİSİDİR, GİRMEK YASAKTIR, DİKKAT! SİLAHLI NÖBETÇİLER, DİKKAT! KÖPEK VAR ve TELLERDE YÜKSEK VOLTAJ VAR yazan tabelanın önünde durdurdu. Elektrik olmadığı için telleri kesip geçmek daha kolay oldu. Nöbetçiler ve köpekler de ölmüştü elbette. Çöpçü ara sıra yönünü hedefine doğru değiştirerek ilerledi. Bir şeye doğru çekildiğini hissediyordu. Ne olduğunu bilmiyordu ama büyük bir şey olduğundan emindi. Yeterince büyük.</p>

    <p>Çöl aracının Goodyear lastikleri durmaksızın dönüyor, Çöpçü’yü kıraç arazide hedefine götürüyordu. Kayalarla kaplı tepeler, bir stegosaurusun sırtı gibi görünüyordu. Hava kuru ve sakindi. Sıcaklık, otuz yedi derece civarındaydı. Tek ses, çöl aracının elden geçirilmiş Studebaker motorundan çıkan homurtuydu.</p>

    <p>Alçak bir tepeyi aştı, ardında neler olduğunu gördü ve daha iyi bakabilmek için aracı bir an için boşa aldı.</p>

    <p>Yükselen sıcak havanın gerisinde cıva gibi parlayan binalar vardı. Alçak, beton binalar ve kulübeler birbirine oldukça yakındı. Toz toprakla kaplı yolların çevresinde araçlar kalmıştı. Bütün alan üç ayrı hat telle çevrilmişti ve bir zamanlar tellerde yüksek voltaj olduğunu porselen iletkenlere bakarak anlayabiliyordu. İçinden uzak dur mesajı veren zayıf bir akım geçen, misket büyüklüğünde iletkenlerden değillerdi. Bunların her biri yumruk boyutundaydı.</p>

    <p>Doğuda, iki şeritli asfalt bir yol, ilaç kutularına benzeyen nöbetçi kulübesine doğru gidiyordu. Burada üzerlerinde FOTOĞRAF MAKİNENİZİ NÖBETÇİ ASKERE BIRAKINIZ veya BİZİ SEVDİYSENİZ KONGRE ÜYENİZE SÖYLEYİN tarzı küçük, şirin yazılar bulunan tabelalardan yoktu. Görünen tek tabelada, tehlike bildiren sarı kırmızı harflerle DERHAL KİMLİK GÖSTERİN yazıyordu.</p>

    <p>“Teşekkürler,” diye fısıldadı Çöpçü. Kime teşekkür ettiğine dair hiçbir fikri yoktu. “Ah teşekkür ederim... teşekkür ederim.” Özel hissi onu buraya getirmişti, ama burada olduğunu en baştan beri biliyordu zaten. Burada bir yerdeydi.</p>

    <p>Çöl aracını vitese takarak tepeden aşağı indi. On dakika sonra nöbetçi kulübesine giden yolda ilerliyordu. Yol üstünde siyah beyaz bariyerler vardı. Çöpçü incelemek üzere araçtan indi. Bunun gibi yerlerde elektrik kesintisine karşı büyük jeneratörler vardı. Üç ay boyunca kesintisizce elektrik sağlayacak bir jeneratör olduğunu sanmıyordu, ama yine de dikkatli olup kontrol etmekte fayda vardı. İstediği artık çok yakınındaydı. Hevesle tedbirsizlik edip mikrodalga fırına konmuş gibi pişmek istemiyordu.</p>

    <p>Yirmi santim kalınlığındaki kurşun geçirmez camın ardında, Çöpçü’ye ve ötesine bakmakta olan üniformalı bir mumya vardı.</p>

    <p>Çöpçü bariyerin altından geçerek kulübenin girişine yöneldi. Kapı, ilk denemede açıldı. İyiye işaretti. Bunun gibi yerlerde yedek güç devreye girdiğinde her yer otomatik olarak kilitlenirdi. Sıçarken alarm verilirse kriz sona erene dek tuvalette kapalı kalırdınız. Ama yedek güç devreden çıkmış ve bütün kilitler açılmıştı.</p>

    <p>Ölü nöbetçinin kuru, tatlı, ilginç bir kokusu vardı. Tarçınla şekerin karışımına benziyordu. Ceset ne şişmiş, ne çürümüştü. Öylece kurumuş kalmıştı. Boynunda hâlâ Kaptan Trips’in alametifarikası olan siyah lekeler vardı. Arkasındaki köşede, otomatik bir Browning duruyordu. Çöpçü Adam silahı alıp dışarı çıktı.</p>

    <p>Silahı tek atışa ayarladı, dürbünüyle oynadı ve kabzasını sıska omzuna dayadı. Porselen iletkenlerden birine nişan alarak ateş etti. Güçlü, alkışa benzer bir ses çıktı ve hafif bir kükürt kokusu yayıldı. İletken paramparça oldu, ama yüksek voltaja işaret eden mor beyaz kıvılcımlar görülmedi. Çöpçü Adam gülümsedi.</p>

    <p>Mırıldanarak girişe gitti ve inceledi. Nöbetçi kulübesinde olduğu gibi burada da kapı kilitli değildi. Hafifçe itip çömeldi. Yola mayın döşenmişti. Bunu nereden bildiğini bilmiyordu, ama mayının varlığından emindi. Tetiklenmiş olabilirdi, olmayabilirdi de.</p>

    <p>Çöl aracına binip vitese taktı ve bariyerlerin üzerine doğru sürdü. Büyük tekerleklerin altında ezildiler. Çöl güneşinin kızgın ışıkları ortalığı kavuruyordu. Çöpçü Adam’ın garip gözleri mutlulukla ışıldadı. Büyük giriş kapısının önünde durup araçtan indi, sonra yine vitese taktı. Sürücüsüz araç ileri fırladı ve kapıya çarparak ardına dek açtı. Çöpçü Adam nöbetçi kulübesine daldı.</p>

    <p>Gözlerini sıkıca yumdu, ama patlama olmadı. Bu iyiydi; demek ki bütün sistemler iflas etmişti. Acil durum sistemleri bir, belki iki ay boyunca çalıştıktan sonra sıcağın ve bakımsızlığın etkisiyle çalışmaz hale gelmiş olmalıydı. Yine de tedbiri elden bırakmaya hiç niyeti yoktu.</p>

    <p>Bu arada çöl aracı uzun, beton binanın duvarına sakince ilerliyordu. Çöpçü koşup aracı yakaladı ve Illinois Caddesi yazan tabelanın tam önünde içine atladı. Vitesi tekrar boşa alıp aracı durdurdu, ardından gerileyip beton binanın çevresinden dolaştı.</p>

    <p>Kışlaydı. Şekerle karışık tarçın kokusu, binanın gölgelerle kaplı içini sarmıştı. Yaklaşık elli yatak, yirmi kadar da ceset vardı. Çöpçü, yatakların arasındaki koridorda yürüdü. Nereye gittiğini merak ediyordu. Burada ihtiyacı olan bir şey yoktu değil mi? Bu adamların bir zamanlar ölümcül silahlar olduğu söylenebilirdi, ama süpergrip icaplarına bakmıştı.</p>

    <p>Binanın arka kısmında ilgisini çeken bir şey gördü. Bir levha. Üzerindeki yazıyı okumak için yaklaştı. İçeride boğucu bir sıcaklık vardı. Sanki başı zonkluyor, şişiyormuş gibi geliyordu. Ama levhanın önüne varınca gülümsemeye başladı. Evet, doğru yerdeydi. Aradığı şey bu üsteydi.</p>

    <p>Levhada, duş almakta olan bir çizgi karakter vardı. Bacaklarının arasını sabunlamakla meşguldü ve her tarafı köpüklerle kaplıydı. Altında şöyle bir yazı vardı: UNUTMAYIN! HER GÜN DUŞ ALMAK SİZİN YARARINIZADIR!</p>

    <p>Altında, ucu aşağı dönük üç üçgenin bulunduğu sarı siyah bir sembol vardı.</p>

    <p>Radyasyon sembolü.</p>

    <p>Çöpçü Adam ıssız binada ellerini çırparak bir çocuk gibi mutlu bir şekilde güldü.</p>
  </div>
</body>
</html>
