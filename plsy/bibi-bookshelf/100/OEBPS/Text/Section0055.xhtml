<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">39. Bölüm</h2>

    <p>Lloyd Henreid diz çökmüştü. Bir şarkı mırıldanıyor ve sırıtıyordu. Ara sıra ne mırıldandığını unutuyor ve sırıtışı kaybolup ağlamaya başlıyordu. Bir süre sonra neden ağladığını unutarak tekrar mırıldanmaya başlıyordu. Mırıldandığı şarkı “Camptown Races”ti (Camptown Yarışları). Bazen mırıldanmayı ve ağlamayı kesiyor, “Du-da, du-da,” diye fısıldıyordu. Hücresi, mırıltıları, du-da fısıltıları ve Lloyd’un elindeki yatak ayağının çıkardığı sürtünme sesi dışında tamamen sessizdi. Bacağına ulaşabilmek için Trask’in bedenini çevirmeye çalışıyordu. Bana biraz daha lahana salatası ve bir bacak daha getir lütfen garson.</p>

    <p>Lloyd sıkı bir diyete başlamış biri gibi görünüyordu. Mahkûm tulumu, bir geminin rüzgârsız havada sarkan yelkeni gibi üzerinden dökülüyordu. Hücreye en son yemek getirilişinin üzerinden sekiz gün geçmişti. Lloyd’un yüzünün derisi iyice gerilmiş, kafatasının tüm hatları ortaya çıkmıştı. Gözleri parlaktı ve ışıldıyordu. Dudakları gerilmiş, dişleri ortaya çıkmıştı. Saçları tutam tutam dökülmeye başlamıştı. Delirmiş gibi görünüyordu.</p>

    <p>“Du-da, du-da,” diye fısıldadı yatak ayağını tekrar uzatarak. Bir zamanlar kahrolası ayağı yerinden çıkarmak için parmaklarını kanatana kadar uğraştığı için pişman olmuştu. Önceleri gerçek açlığın ne olduğunu bildiğini sanıyordu. O açlık, şimdi hissettiğiyle kıyaslanamazdı bile.</p>

    <p>“Bütün gün dolaş... bütün gün dolaş... du-da...”</p>

    <p>Yatak ayağı Trask’in pantolonunun paçasını yakalar gibi olup yine serbest kaldı. Lloyd başını eğerek bir çocuk gibi ağlamaya başladı. Arkasında, beş gün önce, yani 29 Haziran’da Trask’in hücresinde öldürdüğü sıçanın öylesine bir kenara atılmış iskeleti duruyordu. Uzun, pembe kuyruğu hâlâ iskelete bağlıydı. Lloyd kuyruğu yemeyi defalarca denemişti, ama çok sertti. Muhafaza edebilmek uğruna gösterdiği bütün çabaya rağmen klozetteki suyun neredeyse tamamı bitmişti. Hücreye keskin bir sidik kokusu sinmişti. Suyunu kirletmemek için koridora doğru işiyordu. Büyüğünü yapmamıştı, ki neredeyse hiçbir şey yemediği göz önüne alındığında bu gayet normaldi.</p>

    <p>Bir kenara ayırdığı yemekleri çok çabuk bitirmişti. Bunu şimdi anlıyordu. Birinin geleceğini sanmıştı. Kimsenin gelmeyeceğine inana...</p>

    <p>Trask’i yemek istemiyordu. Trask’i yeme fikri korkunçtu. Önceki gece terliğiyle bir hamam böceğini avlamış ve diri diri yemişti. Dişleriyle ikiye bölmeden hemen önce böceğin ağzının içinde deli gibi debelendiğini hissetmişti. Tadı hiç de kötü değildi. Hatta sıçandan kat kat iyiydi. Hayır, Trask’i yemek istemiyordu. Bir yamyam olmak istemiyordu. Sıçan gibiydi. Trask’i ulaşabildiği mesafeye çekecekti... her ihtimale karşı. Su içtiği sürece bir insanın açlığa uzun süre dayanabileceğini duymuştu.</p>

    <p><em>(çok az su kaldı ama şu an onu düşünmeyeceğim hayır düşünmeyeceğim şimdi değil)</em></p>

    <p>Ölmek istemiyordu. Açlıktan gebermek istemiyordu. İçi fazlasıyla nefretle doluydu.</p>

    <p>Nefreti, son üç günde açlığıyla paralel olarak giderek yükselen bir hızla artmıştı. Herhalde uzun yıllar önce ölen evcil tavşanının düşünme kabiliyeti olsa o da Lloyd’dan aynı şekilde nefret ederdi (uzun saatler boyunca uyuyor ve rüyasında hep tavşanını görüyordu; bedeni şişmiş, tüyleri keçeleşmiş, gözlerinde kurtçuklar kaynayan, hepsinden kötüsü de ayakları kan içinde olan tavşanı: uyandığında kendi ellerine korkuyla karışık büyülenmişlikle bakmıştı). Lloyd’un nefreti basit bir hayali kavram etrafında bütünleşmişti ve bu kavram ANAHTAR’dı.</p>

    <p>İçeride kilitliydi. Bir zamanlar bu durum ona doğru görünmüştü. Ne de olsa kötü adamlardan biriydi. Tam anlamıyla değil, asıl kötü olan Poke’tu. Poke olmasaydı sadece ufak tefek suçlar işlerdi. Yine de sütten çıkmış ak kaşık olduğu söylenemezdi elbette. Vegas’taki Muhteşem George ve beyaz Continental’deki üç kişinin ölümünde onun da payı vardı. Kodese girip bir süre yatmayı hak etmişti. Gönüllü olarak yapılacak şey değildi elbette, ama enselenince kaderine razı gelmekten başka seçeneği kalmamıştı. Avukatına da söylediği gibi “üç eyalette katliam” olayındaki payından dolayı bir cezayı hak ediyordu. Ama elektrikli sandalyeyi değil, kesinlikle hayır. Lloyd Henreid’in öbür dünyaya o şekilde göçmesi fikri... çılgıncaydı.</p>

    <p>Ama ANAHTAR onlardaydı, olay buydu. İnsanı bir yere kilitleyip, istediklerini yapabiliyorlardı.</p>

    <p>Lloyd son üç gündür ANAHTAR’ın sembolik, tılsımlı gücünü hayal meyal kavramaya başlamıştı. ANAHTAR, kurallara uymanın ödülüydü. Uymayanı bir hücreye kilitleyebiliyorlardı. Monopoli oyunundaki “Hapse Git” kartından pek bir farkı yoktu. Git’i geçme, iki yüz dolar toplama. Ve ANAHTAR, insana çeşitli imtiyazlar kazandırıyordu. Hayatınızdan on, yirmi, kırk yıl alabilirlerdi. Mathers gibi adamlara para verip sizi dövdürebilirlerdi. Halta sizi elektrikli sandalyeye gönderip, canınızı bile alabilirlerdi.</p>

    <p>Ama ANAHTAR’a sahip olmak onlara insanı kilit altında açlıktan ölmeye bırakıp gitme hakkı vermiyordu. İnsanı ölü bir sıçanı yemeye ve döşeğinin içini yemeye çalışmaya zorlama hakkını da vermiyordu. Hayatta kalmak için yan hücredeki adamın cesedini yemek zorunda bırakma hakkı da vermiyordu (cesede ulaşabilirse tabii, du-da, du-da).</p>

    <p>İnsanlara yapılamayacak bazı şeyler vardı. ANAHTAR’a sahip olmanın imtiyazları bir yere kadardı. Serbest bırakabilecekken onu burada korkunç bir ölüme mahkûm etmişlerdi. Gazeteler ne derse desin, gördüğü ilk insanı katledecek bir cani değildi o. Poke’la tanışmadan önce sadece küçük suçlar işlemişti.</p>

    <p>Böylece içi nefretle doldu ve nefreti ona yaşamasını... en azından çaba göstermesini buyurdu. Nefret ve hayatta kalma azmi ona bir süre için boş göründü, çünkü ANAHTAR’a sahip olanların hepsi gribe kurban gitmişti. İntikamını alamayacağı bir yere gitmişlerdi. Sonra açlığı artarken yavaş yavaş gribin <em>onları</em> öldürmeyeceğini anladı. Kendisi gibi zavallıları ve Mathers gibi maşaları öldürebilirdi, ama <em>onları</em> öldürmezdi, çünkü ANAHTAR ellerindeydi. Bu yüzden vali veya hapishane müdürü ölmezdi, müdürün hasta olduğunu söyleyen gardiyan yalancının tekiydi. Grip şartlı tahliye memurlarını, şerifleri ve FBI ajanlarını da öldürmezdi. ANAHTAR’ı olanlara dokunmazdı. Cesaret edemezdi. Ama Lloyd onlara dokunacaktı. Oradan canlı çıkabilirse onlara öyle bir dokunacaktı ki...</p>

    <p>Yatak ayağı yine Trask’in paçasına takıldı.</p>

    <p>“Hadi,” diye fısıldadı Lloyd. “Hadi. Hadi, gel... bayanlar bütün gün bu şarkıyı söylüyor, du-da.”</p>

    <p>Trask’in katılaşmış bedeni yavaşça yaklaştı. Herhalde hiçbir balıkçı oltasını Lloyd’un Trask’i çektiği kadar büyük dikkatle çekmemişti. Çekerken Trask’in paçası yırtıldı ve Lloyd takacak başka bir yer bulmak zorunda kaldı. Nihayet ayağı Lloyd’un uzanıp kavrayabileceği kadar yakına geldi... isterse kavrayabileceği.</p>

    <p>“Şahsi bir şey değil,” diye fısıldadı Trask’e. Bacağına dokunup okşadı. “Şahsi değil, seni yemeyeceğim, eski dost. Mecbur kalmadıkça.”</p>

    <p>Salyalarının aktığının farkında bile değildi.</p>

    <p class="paragraf">Alacakaranlığın kül rengi aydınlığında bir gürültü duydu, ama ses o kadar uzaktan geliyordu ve öylesine garipti –metalin metale çarpması– ki rüya gördüğünü sandı. Uyku ve uyanıklık halleri artık birbirine karışmıştı. Bir halden diğerine ne zaman geçtiğini anlayamıyordu.</p>

    <p>Ama sonra birinin sesini duydu ve gözleri derisi gerilmiş yüzünde iri iri açılarak yatağında aniden doğruldu. Ses Tanrı bilir ne kadar mesafeden, idari bölüm kanadından geliyordu. Sonra merdivenlerden geçerek ziyaret alanını ana hücre blokuna bağlayan koridorlara girdi. Çifte parmaklıklı kapılardan sakince geçerek nihayet Lloyd’un kulaklarına ulaştı:</p>

    <p><em>“Hu-huuu! Evde kimse yok mu?”</em></p>

    <p>Tuhaftı ama Lloyd’un ilk düşüncesi, <em>cevap verme, belki gider,</em> oldu.</p>

    <p><em>“Kimse yok mu? Gidiyorum öyleyse... gidiyorum? Phoenix tozunu çizmelerimden atmak için yola çıkı...”</em></p>

    <p>Bunun üzerine Lloyd içinde bulunduğu felç halinden sıyrılıverdi. Yataktan fırlayıp demir ayağı kaptı ve parmaklıklara deli gibi vurmaya başladı; titreşimler metalden yumruk yaptığı elinin kemiklerine doğru ilerliyordu.</p>

    <p><em>“Hayır!”</em> diye haykırdı. <em>“Hayır! Gitmeyin! Ne olur gitmeyin!”</em></p>

    <p>Ses artık daha yakından, idari bölümle Lloyd’un bulunduğu kat arasındaki merdivenlerden geliyordu: “Sizi o kadar seviyoruz ki yiyebiliriz... ve ah, birinin karnı <em>çok aç</em> gibi.” Ardından gevrek bir gülüş duyuldu.</p>

    <p>Lloyd yatağın ayağını bıraktı ve hücrenin kapısının parmaklıklarını her iki eliyle kavradı. Şimdi gölgeler içindeki koridordan ona doğru yaklaşan ayak seslerini net bir şekilde duyabiliyordu. Gözyaşları bir anda gözlerini doldurdu... ne de olsa kurtulmuştu... yine de içinde coşku değil, korku vardı. İçinden bir ses hâlâ sessiz kalması gerektiğini, cevap vermesinin büyük bir hata olduğunu söylüyordu. Sessiz kalmak mı? Tanrım! Açlıktan ölmekten daha kötü ne olabilirdi?</p>

    <p>Açlıktan ölme fikri aklına Trask’i getirmişti. Alacakaranlığın loşluğunda sırtüstü yatıyordu, bir bacağı Lloyd’un hücresinin dibine doğru çekilmiş ve baldırından büyük bir parça eksilmişti. Bacağının <em>etli</em> kısmından. Üzerinde diş izleri vardı. Lloyd bu izlerin kimin dişlerinin eseri olduğunu biliyordu, ama Trask’in bacağını ısırıp etini kopardığı anlar hafızasında çok silikti. Yine de içini şiddetli bir tiksinti, suçluluk ve dehşet kapladı. Parmaklıklara doğru atılıp Trask’in bacağını kendi hücresine doğru itti. Sonra omzu üzerinden bakıp ayak seslerinin sahibinin hâlâ görünmeyecek kadar uzakta olup olmadığını kontrol ettikten sonra Trask’in paçasını indirip eti koparılmış baldırını gizledi.</p>

    <p>Aslında telaşlanmasına gerek yoktu, zira koridorun başındaki çelik kapı kilitliydi ve elektrik kesik olduğu için düğmeye basmak bir işe yaramayacaktı. Kurtarıcısının geri dönüp anahtarı alması gerekecekti. Başka türlü...</p>

    <p>Parmaklıklı kapıyı açan elektrikli mekanizmanın gürültüsünü duyan Lloyd şaşırdı. Hücrelerin bulunduğu bölümün mutlak sessizliğinde kapının açılmasıyla çıkan <em>klik</em> sesi çok net bir şekilde duyuldu.</p>

    <p>Ayak sesleri koridordan ona doğru yaklaştı.</p>

    <p>Lloyd, Trask’in bacağını düzeltip paçasını indirdikten sonra yine hücresinin kapısına dönmüştü. Kendine engel olamadan iki adım geriledi. Bakışlarını koridorun zeminine dikti ve sivri burunlu, aşınmış topuklu, tozlu kovboy çizmelerini görünce aklına Poke’un da tıpkı bunlara benzer bir çift çizme giydiği geldi.</p>

    <p>Çizmeler hücresinin önüne gelip durdu.</p>

    <p>Lloyd’un bakışları aşınmış çizmelerden solmuş kot pantolona, pirinç tokalı (eşmerkezli iki çember içinde çeşitli astrolojik semboller vardı) deri kemerden, her iki cebinde birer iğne bulunan (birinde gülen surat, diğerinde DOMUZUNUZ NASIL? yazısı ve ölü bir domuz resmi vardı) kot monta doğru yavaşça yükseldi.</p>

    <p>Tam Lloyd’un gözleri gönülsüzce Randall Flagg’in yüzüne yönelmişti ki Flagg, <em>“Böö!”</em> diye bağırdı. Tek ses ölü hücre bölümünde süzüldü ve aniden döndü. Lloyd bir çığlık attı, sendeledi, yere düştü ve ağlamaya başladı.</p>

    <p>“Her şey yolunda,” dedi Flagg teselli edercesine. “Hey, dostum, bir şey yok. Her şey yolunda.”</p>

    <p>Lloyd hıçkırdı. “Beni dışarı çıkarabilir misiniz? Lütfen beni buradan çıkarın. Tavşanım gibi olmak istemiyorum, sonumun onunki gibi olmasını istemiyorum, bu haksızlık, Poke olmasaydı burada olmayacaktım, lütfen beni çıkarın bayım, ne isterseniz yaparım.”</p>

    <p>“Zavallı adam. Dachau’da yaz tatili reklamından fırlamış gibisin.”</p>

    <p>Flagg’in sesinde sempati vardı, ama Lloyd buna rağmen bakışlarını ziyaretçinin kot pantolonunun dizlerinden yukarı kaldıramıyordu. O yüze tekrar bakmak onu öldürebilirdi. Şeytanın suretiydi.</p>

    <p>“Lütfen,” diye geveledi Lloyd. “Lütfen beni buradan çıkarın. Açlıktan ölüyorum.”</p>

    <p>“Ne zamandır buradasın dostum?”</p>

    <p>“Bilmiyorum,” dedi Lloyd ince parmaklarıyla gözlerini silerek. “Uzun zaman oldu.”</p>

    <p>“Nasıl oldu da hâlâ ölmedin?”</p>

    <p>“Olacakları tahmin etmiştim,” dedi Lloyd kot pantolon içindeki bacaklara. “Yemeğimin bir kısmını sakladım. Bu şekilde dayanabildim.”</p>

    <p>“Yan hücrede yatan arkadaştan birkaç lokma almadın yani?”</p>

    <p>“Ne?” dedi Lloyd çatlak sesle. “<em>Ne?</em> Hayır! Tanrı aşkına! Beni <em>ne</em> sanıyorsunuz? Bayım, bayım, lütfen...”</p>

    <p>“Sol bacağı sağa nazaran daha ince gibi görünüyor. O yüzden sordum sadece dostum.”</p>

    <p>“İnce olup olmadığını bilmiyorum,” diye fısıldadı Lloyd. Bütün vücudu titriyordu.</p>

    <p>“Peki ya sıçan kardeş? Onun tadı nasıldı?”</p>

    <p>Lloyd elleriyle yüzünü örttü ve hiçbir şey söylemedi.</p>

    <p>“Adın ne?”</p>

    <p>Lloyd söylemeye çalıştı, ama ağzından sadece bir inilti çıktı.</p>

    <p>“Adın ne dedim asker?”</p>

    <p>“Lloyd Henreid.” Ardından ne söyleyeceğini düşündü, ama kafası karmakarışıktı. Avukatı ona elektrikli sandalyeyi boylayabileceğini söylediğinde korkmuştu, ama <em>bu</em> kadar değil. Hayatı boyunca hiç <em>bu</em> kadar korkmamıştı. “Hepsi Poke’un başının altından çıktı!” diye bağırdı. “Burada benim yerime Poke olmalıydı!”</p>

    <p>“Bana bak Lloyd.”</p>

    <p>“Olmaz,” diye fısıldadı Lloyd. Gözleri çılgınca bir o tarafa bir bu tarafa döndü.</p>

    <p>“Neden?”</p>

    <p>“Çünkü...”</p>

    <p>“Devam et.”</p>

    <p>“Çünkü gerçek olduğunuzu sanmıyorum bayım,” diye fısıldadı Lloyd. “Ve gerçekseniz... gerçekseniz, bayım... o zaman şeytansınız.”</p>

    <p>“Bana bak Lloyd.”</p>

    <p>Lloyd bakışlarını parmaklıkların diğer tarafındaki karanlık, sırıtan yüze doğru çaresizce kaldırdı. Sağ gözün hizasındaki sağ elinde bir şey tutuyordu. Lloyd, ona bakarken vücudu hem buz kesti, hem ısındı. Siyah bir taşa benziyordu. Rengi zift gibi koyuydu. Tam ortasında kırmızı bir leke vardı ve Lloyd’a ona bakan yarı açık, kanlı, korkunç bir göz gibi görünüyordu. Sonra Flagg taşı elinde hafifçe çevirdi ve taşın ortasındaki kırmızı leke bir... anahtar gibi göründü. Flagg parmaklarının arasında ileri geri çeviriyordu. Şimdi bir göz olmuştu, şimdi yine bir anahtar.</p>

    <p>Göz, anahtar.</p>

    <p>Flagg şarkı söylüyordu. “Bana kahve getirdi... bana çay getirdi... bana neredeyse her şeyi getirdi... atölyenin anahtarı hariç. Değil mi Lloyd?”</p>

    <p>“Evet,” dedi Lloyd boğuk sesle. Gözleri koyu renkli taşın üzerinden bir an bile ayrılmamıştı. Flagg şimdi taşı bir sihirbaz gibi parmaklarının arasında gezdiriyordu.</p>

    <p>“İyi bir anahtarın değerini bilmesi gereken bir adamsın,” dedi. Taş, kapanan avucunun içinde kayboldu ve aniden diğer elinde belirdi. Parmaklarının arasında yine gezdirmeye başladı. “Senin bildiğinden eminim. Çünkü anahtarlar, kapıları açmaya yarar. Dünyada kapıların açılmasından daha önemli bir şey var mı Lloyd?”</p>

    <p>“Bayım, o kadar açım ki...”</p>

    <p>“Elbette öylesin,” dedi adam. Yüzünde bir endişe ifadesi belirdi. O kadar abartılıydı ki iğrenç görünüyordu. “Yüce İsa, sıçanlar yemek için değildir! Ben öğle yemeğinde ne yedim, biliyor musun? Viyana ekmeğiyle yapılmış, az pişmiş rozbifli ve soğanlı sandviç, ayrıca bol bol Gulden’s Spicy Brown hardal. Kulağa hoş geliyor mu?”</p>

    <p>Fazlasıyla parlak gözlerinden yaşlar süzülen Lloyd başını salladı.</p>

    <p>“Yanında biraz patates kızartması ve çikolatalı süt vardı. Tatlı olarak da... hay aksi, sana <em>eziyet</em> ediyorum, değil mi? Temiz bir dayağı hak ediyorum. Kusura bakma. Seni hemen çıkarayım, sonra da yiyecek bir şeyler bulalım, tamam mı?”</p>

    <p>Lloyd başını bile sallayamayacak kadar şaşkındı. Anahtarlı adamın şeytan ya da bir serap olduğundan emindi. Serap, Lloyd düşüp ölene kadar hücrenin kapısının önünde duracak, Tanrı’dan, İsa’dan, Gulden’s Spicy Brown hardaldan neşeyle bahsederek gizemli siyah taşı gözden kaybedip tekrar gösterecekti. Ama adamın yüzündeki endişe ve kendine duyduğu hoşnutsuzluk gerçek gibi görünüyordu. Siyah taş avucunun içinde yine kayboldu. Tekrar açtığında Lloyd, adamın elinde sapı işlemeli, yassı, gümüş bir anahtar olduğunu gördü.</p>

    <p>“Ulu... <em>Tanrım!</em>” diye haykırdı çatlak sesle.</p>

    <p>“Beğendin mi?” dedi Kara Adam memnun bir ifadeyle. “Bu numarayı Secaucus, New Jersey’de bir masaj evinde fıstığın birinden öğrenmiştim Lloyd. Secaucus, dünyanın en büyük domuz çiftliklerinin bulunduğu yer.”</p>

    <p>Eğilip anahtarı soktu. Ve bu çok garipti, çünkü hatırladığı kadarıyla (gerçi o günlerde hafızasının pek iyi olduğu söylenemezdi) bu hücrelerde anahtar sokacak yuva yoktu, zira elektronik olarak açılıp kapanıyorlardı. Ama gümüş anahtarın işe yarayacağından hiç şüphesi yoktu.</p>

    <p>Flagg anahtarı sokarken durup Lloyd’a baktı. Yüzündeki sinsi sırıtışı gören Lloyd yine umutsuzluğa kapıldı. Bunların hepsi bir numaraydı.</p>

    <p>“Kendimi tanıtmış mıydım? Adım Flagg, iki g ile yazılıyor. Tanıştığımıza memnun oldum.”</p>

    <p>“Ben de,” dedi Lloyd çatallı bir sesle.</p>

    <p>“Ve seni buradan çıkarıp birlikte yemeğe gitmeden önce bir anlaşmaya varmamız gerek Lloyd.”</p>

    <p>“Elbette,” dedi Lloyd ve yine ağlamaya başladı.</p>

    <p>“Seni sağ kolum yapacağım Lloyd. Seni Aziz Petrus’un konumuna getireceğim. Bu kapıyı açınca krallığın anahtarlarını eline vereceğim. Ne anlaşma ama, değil mi?”</p>

    <p>“Evet,” diye fısıldadı Lloyd tekrar korkuya kapılarak. Karanlık neredeyse tamamen çökmüştü. Flagg koyu bir siluetten ibaretti, ama gözleri hâlâ net bir şekilde görülebiliyordu. Karanlıkta bir vaşağın gözleri gibi parlıyordu. Lloyd içinin dehşetle dolduğunu hissetti ama tek hissettiği şey bu değildi; aynı zamanda bir tür dinsel vecit duyuyordu. Haz. <em>Seçilmiş</em> olmanın hazzı. En sonunda bir şekilde galip gelmiş olmanın tatmini.</p>

    <p>“Seni buraya tıkanlardan öcünü almak istiyorsun değil mi?”</p>

    <p>“Kesinlikle,” dedi Lloyd dehşetini bir anlığına unutarak. Yerini aç, yoğun bir öfke almıştı.</p>

    <p>“Sadece o insanlardan değil, onlarla aynı şeyleri yapan diğerlerinden de,” dedi Flagg. “Bu tip insanlar var, değil mi? Onlara göre senin gibiler çöplükten ibaret. Çünkü kendilerini çok yukarıda görüyorlar. Senin gibilerin yaşam hakkı olduğunu düşünmüyorlar.”</p>

    <p>“Öyle,” dedi Lloyd. İçindeki şiddetli açlık, yerini başka türlü bir açlığa bırakmıştı. Siyah taşın gümüş anahtara dönüşmesi gibi o da değişmişti. Bu adam, içindeki tüm karmaşık duyguları basit birkaç cümleyle özetleyivermişti. İntikamını almak istediği kişi sadece gardiyan değildi <em>–bak sen, ukala bok, ne var pislik, söyleyecek ukalaca bir laf bulamadın mı?–</em> çünkü asıl hedef o değildi. ANAHTAR’a sahipti, evet ama ANAHTAR’ı yapan o değildi. Ona bir başkası vermişti. Herhalde hapishane müdürü vermişti ama ANAHTAR’ı yapan o da değildi. Lloyd yapanları, yaratıcıları bulmak istiyordu. Grip onlara dokunamamıştı muhtemelen ama Lloyd’un onlarla görülecek işi vardı. Ah evet, <em>iyi</em> bir iş.</p>

    <p>“İncil’de öyleleri için ne denir, bilir misin?” diye sordu Flagg usulca. “Yükseltilmişler aşağı indirilmeli, güçlüler boyun eğmeli, tepedekiler çökertilmeli. Peki senin gibiler için ne dendiğini biliyor musun Lloyd? Diyor ki; alçakgönüllüler kutsanmıştır ve dünya onlara miras kalacaktır. Kutsanmışlar Tanrı’yı görecektir.”</p>

    <p>Lloyd başını sallıyor, aynı zamanda ağlıyordu. Bir an için Flagg’in başının etrafında parlak bir hale oluştu. O kadar parlaktı ki Lloyd uzun süre bakmaya kalkarsa gözlerinin yanacağını düşündü. Ama sonra ışık yok oldu... eğer gerçekten var olduysa tabii. Muhtemelen hiç olmamıştı, zira Lloyd’un gözleri hâlâ karanlığa adapte haldeydi.</p>

    <p>“Pek zeki değilsin,” dedi Flagg. “Ama ilksin. Ve içimde çok sadık olacağına dair bir his var. Sen ve ben Lloyd, uzaklara gideceğiz. Bizim gibilerin zamanı geldi. Her şey bizim için başlıyor. Tek gereken senin sözün.”</p>

    <p>“S... söz mü?”</p>

    <p>“Birbirimize arka çıkacağımıza dair, sen ve ben. İnkâr yok. Nöbetteyken uyuyakalmak yok. Çok yakında başkaları da olacak, batıya doğru yola çıktılar bile ama şu an için sadece ikimiz varız. Bana söz verirsen sana anahtarı veririm.”</p>

    <p>“Söz... veriyorum,” dedi Lloyd ve kelimeler, tuhaf bir şekilde titreşerek havada asılı kalmış gibi oldu. Başı hafifçe yana eğik, o titreşimleri dinledi. İki kelimeyi, ölü bir adamın gözlerinden yansıyan kuzey ışıkları gibi parlıyorlarmışçasına görecekti neredeyse.</p>

    <p>Anahtarın kilitte döndüğünü duyunca her şeyi unutuverdi. Bir an sonra kilit, üzerinden dumanlar tüterek Flagg’in ayaklarının dibine düştü.</p>

    <p>“Artık özgürsün Lloyd. Hadi çık.”</p>

    <p>Lloyd inanmakta zorlanarak, yakacaklarından korkarcasına parmaklıklara dokundu. Parmaklıklar gerçekten de ılık gibiydi. İtince kapı kolayca, sessizce açılıverdi. Kurtarıcısına, yanan gözlerine baktı.</p>

    <p>Eline bir şey kondu. Anahtar.</p>

    <p>“Artık senin Lloyd.”</p>

    <p>“Benim mi?”</p>

    <p>Flagg, Lloyd’un parmaklarını tutup anahtarın üzerine kapadı... ve Lloyd anahtarın avucunun içinde kıpırdadığını, <em>değiştiğini</em> hissetti. Boğuk bir çığlık atarak elini açtı. Anahtar gitmiş, yerini kırmızı lekeli siyah taş almıştı. Taşı merakla göz hizasına kaldırdı ve evirip çevirerek inceledi. Kırmızı leke kâh anahtara, kâh kurukafaya, kâh yarı kapalı, kanlı bir göze benziyordu.</p>

    <p>“Benim,” diye yanıtladı Lloyd kendi sorusunu. Bu kez parmaklarını teşvik olmaksızın kapadı ve vahşice sıktı.</p>

    <p>“Akşam yemeğine ne dersin?” diye sordu Flagg. “Bu gece uzun süre araba kullanacağız.”</p>

    <p>“Akşam yemeği,” dedi Lloyd. “Tamam.”</p>

    <p>“Yapacak çok işimiz var,” dedi Flagg mutlulukla. “Ve çok hızlı hareket edeceğiz.” Ölü adamlarla dolu hücrelerin önünden geçerek merdivenlere doğru yürüdüler. Lloyd takatsizliği yüzünden sendeleyince Flagg dirseğinin üzerinden kolunu kavrayarak onu kaldırdı. Lloyd, sırıtan surata minnetin de ötesinde bir hisle baktı. Yüzünde sevgiye benzer bir ifade vardı.</p>
  </div>
</body>
</html>
