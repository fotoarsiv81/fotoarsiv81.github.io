<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">4. Bölüm</h2>

    <p>Karanlık çökeli bir saat olmuştu.</p>

    <p>Starkey uzun bir masada tek başına oturmuş, ince sarı kâğıtlara bakıyordu. Kâğıtların içeriği onu dehşete düşürmüştü. Otuz altı yıldır bu ülkeye hizmet ediyordu. Ordudaki hayatına ürkmüş, acemi bir West Point öğrencisi olarak başlamış, madalyalar kazanmıştı. Başkanlarla konuşmuş, onlara tavsiyelerde bulunmuş, bazen önerileri değerlendirilmişti. Daha önce de pek çok kez karanlık dönemlerden geçmişti ama bu...</p>

    <p>Korkuyordu, o kadar çok korkuyordu ki kendine bile itiraf etmeye cesareti yoktu. İnsanı çıldırtabilecek türde bir korkuydu.</p>

    <p>Ani bir dürtüyle yerinden kalkıp, beş boş televizyon ekranının bulunduğu duvara doğru yürüdü ve odaya baktı. Ayağa kalkarken dizi masaya çarpmış, sarı kâğıtlardan birinin yere düşmesine sebep olmuştu. Kâğıt, makinenin temizlediği havada tembelce süzülerek döşemenin üzerine düştü. Yarısı masanın gölgesinde, yarısı dışarıda kalmıştı. Tepesinde dikilen biri aşağı baktığında şunları görebilirdi:</p>

    <blockquote class="duzyazi_2a">
      <p>DOĞRULANDI</p>

      <p>OLASI GÖRÜNÜYOR</p>

      <p>848-AB KODLU DİZİ</p>

      <p>CAMPION, (K.) SALLY</p>

      <p>ANTİJEN DEĞİŞİMİ VE BAŞKALAŞIM</p>

      <p>YÜKSEK RİSK / AŞIRI MİKTARDA ÖLÜM</p>

      <p>VE BULAŞICI OLDUĞU ÖNGÖRÜLÜYOR</p>

      <p>ORANI TEKRARLIYORUZ: %99.4. ATLANTA SALGIN MERKEZİ ANLAŞILIYOR. SON DERECE GİZLİ MAVİ DOSYA.</p>

      <p>BİTİYOR</p>

      <p>P-T-222312A</p>
    </blockquote>

    <p>Starkey ortadaki ekranın altında bir düğmeye bastı ve aniden bir görüntü belirdi. Batı Kaliforniya Çölü’nün bir bölümü ekrana gelmişti. Terk edilmiş görünüyordu ve kızılötesi çekimin kırmızımsı mor rengi, bu ıssızlığa tüyler ürpertici bir hava veriyordu.</p>

    <p>İşte orada, tam karşıda, diye düşündü Starkey. Mavi Proje.</p>

    <p>Dehşet, onu yine pençesine almaya çalıştı. Elini cebine atıp mavi bir hap çıkardı. Kızı bu haplara “yatıştırıcı” diyordu. İsimler önemli değildi, önemli olan sonuçtu. Hapı susuz yuttu. Sert hatlara sahip yüzü, hap boğazından inerken bir anlığına buruştu. <em>Mavi Proje.</em></p>

    <p>Diğer boş monitörlere baktı ve hepsinin altındaki düğmelere tek tek bastı. 4 ve 5. ekranlarda laboratuvarların görüntüleri belirdi. 4. ekran fizik, 5. ise virüs biyolojisi laboratuvarını göstermekteydi. Vi-bi laboratuvarı hayvan kafesleriyle doluydu. Çoğunda kobay fareleri ve al yanaklı maymunlar, birkaçında da köpekler vardı. Hiçbiri uyuyor gibi görünmüyordu. Fizik laboratuvarında küçük bir santrifüj dönüyor, dönüyordu. Starkey bu konuda şikâyetini bildirmişti. Hem de ısrarla belirtmişti. Doktor Ezwick hemen oracıkta, rüzgârın yerinden söktüğü bir korkuluk gibi ölü yatarken o santrifüjün neşeyle dönmeye devam edişinde tüyleri diken diken eden bir şey vardı.</p>

    <p>Ona santrifüjün ışıklarla aynı devre üzerinde olduğunu ve kapatırlarsa ışıkların da söneceğini söylemişlerdi. Orada bulunan kameralarda kızılötesi çekim özelliği yoktu. Starkey anlıyordu. Belki Washington’dan başka yüksek rütbeli subaylar gelip, bir buçuk kilometreden daha yakın mesafede bulunan çölün yüz yirmi metre altındaki laboratuvarda yatan Nobel ödüllü ölüye bakmak isteyebilirlerdi. Santrifüjü kapatırsak profesörü de kapamış oluruz. Bu kadar basit.</p>

    <p>Bir başka “yatıştırıcı” aldı ve 2 numaralı monitöre baktı. En sevmediği görüntü buydu. Yüzü çorbanın içine girmiş olan adamı sevmiyordu. Biri gelip şöyle dese mesela: <em>Sonsuzluğa suratın bir kâse çorba içindeyken gideceksin.</em> Pasta savaşı gibiydi: Sadece vurulana kadar eğlenceliydi.</p>

    <p>2 numaralı monitör, Mavi Proje Kafeteryası’nı gösteriyordu. Kaza, tam iki mesai arasında olmuştu, bu yüzden kafeterya nispeten tenhaydı. Onlar için pek fark ettiğini sanmıyordu. Ha kafeteryada ölmüşler, ha yatak odalarında, ha laboratuvarlarında. Yine de yüzü çorbanın içinde olan adam...</p>

    <p>Mavi tulumlar giymiş bir adam ve kadın, şekerleme makinesinin önünde yere yığılmıştı. Beyaz tulumlu bir adam, Seeburg müzik kutusunun dibindeydi. Masalarda dokuz adam ve on dört kadın vardı. Kimisi Twinkie’lerin yanına yığılmıştı. Bazılarının kola ve Sprite bardağı hâlâ kaskatı kalmış ellerindeydi. İkinci masada, ucuna yakın bir yerde, Frank D. Bruce olarak teşhis edilmiş bir adam vardı. Suratı, Campbell’ın etli çorbasıyla dolu görünen bir kâsenin içindeydi.</p>

    <p>İlk monitörde sadece dijital bir saat vardı. 13 Haziran’a kadar saatin bütün rakamları yeşildi. Şimdi parlak kırmızıydılar. Durmuşlardı. Ekranda şu rakamlar vardı; 06:13:90:02:37:16</p>

    <p>13 Haziran 1990. Sabah saat ikiyi otuz yedi geçe... ve on altı saniye.</p>

    <p>Arkasından hafif bir vızıltı geldi.</p>

    <p>Starkey bütün monitörleri teker teker kapadıktan sonra döndü. Yerdeki kâğıdı görünce alıp tekrar masaya koydu.</p>

    <p>“Girin.”</p>

    <p>Creighton’dı. Yüzünde çok ciddi bir ifade vardı ve benzi grimsi bir renk almıştı. Anlaşılan yine kötü haber, diye düşündü Starkey sakince. Biri daha etli çorbaya balıklama dalmış olmalıydı.</p>

    <p>“Selam, Len,” dedi usulca.</p>

    <p>Len Creighton başını salladı. “Billy. Bu... Tanrım, sana nasıl söyleyeceğimi bilmiyorum.”</p>

    <p>“Bence en iyisi kelime kelime gitmek, asker.”</p>

    <p>“Atlanta’da Campion’un son karşılaştığı adamların ilk muayeneleri tamamlanmış. Haberler hiç iyi değil.”</p>

    <p>“Hepsi birden mi yakalanmış?”</p>

    <p>“Beşi kesin. Sadece ismi Stuart Redman olan biri belirti göstermemekte. Ama bildiğimiz kadarıyla Campion’da da elli saat boyunca hiçbir belirti yoktu.”</p>

    <p>“Campion kaçmamış olsaydı,” dedi Starkey. “Güvenlik açığı Len. Çok büyük hata.”</p>

    <p>Creighton başını salladı.</p>

    <p>“Devam et.”</p>

    <p>“Arnette karantinaya alındı. Bölgede şimdiye kadar on altı Öldürücü Grip Vakası’nı tecrit ettik. Ve bunlar sadece göz önünde olanlar.”</p>

    <p>“Ya medya?”</p>

    <p>“Şimdiye kadar sorun yok. Şarbon olduğuna inanıyorlar.”</p>

    <p>“Başka ne var?”</p>

    <p>“Birçok ciddi sorun. Joseph Robert Brentwood adında bir Teksas otoyol devriye memuru var. Kuzeni, Campion’un ulaştığı benzin istasyonunun sahibi. Dün sabah uğrayıp Hapscomb’a Sağlık Bakanlığı’ndan adamların geleceğini haber vermiş. Üç saat önce adamı aldık, şimdi Atlanta yolunda. Bu arada Doğu Teksas’ın yarısında devriye görevi yapmış. Kaç kişiyle temasa geçtiğini Tanrı bilir.”</p>

    <p>“Kahretsin,” dedi Starkey sesindeki titreme ve güçsüzlük, hayalarının dibinde başlayıp, karnına doğru yükselen ürperti onu dehşete düşürdü. %99.4 bulaşıcılık oranı, diye düşündü. Bu rakam zihninde çılgınca dans ediyordu. Ve bu oran, %99.4 ölüm demekti, çünkü insan bedeni, sürekli değişen antijen virüsünü durdurmaya yetecek miktarda antikor üretemiyordu. Vücudun doğru antikoru her <em>üretişinde,</em> virüs başka bir şekle bürünüyordu. Aynı sebep yüzünden bir aşı üretilebilmesi de imkânsızdı.</p>

    <p>%99.4.</p>

    <p>“Tanrım,” dedi. “Hepsi bu mu?”</p>

    <p>“Şey...”</p>

    <p>“Devam et. Bitir.”</p>

    <p>Creighton bunun üzerine yumuşak bir sesle devam etti. “Hammer öldü, Billy intihar etmiş. Tabancasıyla kendini gözünden vurmuş. Mavi Proje belgeleri masasının üstündeymiş. Galiba onların intihar sebebini bir nottan daha iyi açıklayabileceğini düşündü.”</p>

    <p>Starkey gözlerini kapadı. Vic Hammer... onun damadıydı. Cynthia’ya bunu nasıl söyleyecekti? Üzgünüm, Cindy. Vic bugün çorbaya balıklama dalmaya karar vermiş. Al, bir “yatıştırıcı” iç. Anlarsın ya bir hata oluvermiş. Biri bir kutu konusunda yanlışlık yapmış. Bir başkası, üssü kilitleyecek düğmeye basmayı unutmuş. Gecikme sadece kırk küsur saniyeymiş ama bu kadarı yetmiş. Bu kutuya bizim meslekte “koklayıcı” deniyor. Savunma Bakanlığı Antlaşması 164480966 ile Portland, Oregon’da üretiliyor. Kutular, kadın teknisyenlerce farklı devrelerle bir araya kondu ve bunu, tam olarak ne yaptıklarını bilmeden yaptılar. Belki biri akşama ne pişireceğini düşünüyordu. Onun yaptığı işi kontrol eden ise belki aklından aile arabasını yenisiyle değiştirmeyi geçiriyordu. Her neyse Cindy, son tesadüf şuydu: Dört Numaralı Güvenlik Noktası’ndaki, Campion adındaki adam, rakamların kırmızıya döndüğünü, kapıların manyetik kilitlerinin devreye girmesinden kısa bir süre önce fark etti ve oradan çıkmayı başardı. Sonra ailesini alarak kaçtı. Ana kapıdan, sirenlerin ötmeye başlamasından ve üssü tecrit etmemizden tam dört dakika önce geçti. Ve güvenlik noktalarında kamera olmadığı için onları aramaya ancak bir saat sonra başlanabildi... korumaları korumayı bir noktada bırakmak lazım yoksa bütün dünya kafayı yer. Herkes onun görev yerinde kaldığını, Koklayıcılar’ın temiz alanları kirlilerden ayırt etmesini beklediğini varsaydı. Neyse, adam kaçma fırsatı buldu. Akıllılık ederek çiftlik yollarını seçti ve arabası hiçbirine saplanıp kalmayacak kadar da şanslıydı. Birisi eyalet polisini, FBI’ı veya ikisini birden işin içine karıştırıp kaçağı arama çalışmalarına katılmalarını emretmeye karar verene kadar bu mutlu bok herif, bu hastalık taşıyan mutlu ahmak, Teksas’a kadar gitti. Onu nihayet yakalayabildiklerinde artık kaçmayı bırakmıştı, çünkü karısıyla kızı, Tanrı’nın unuttuğu, Braintree adında küçük bir kasabanın morgunda yatmaktaydı. Braintree, Teksas. Her neyse Cindy, şunu söylemeye çalışıyorum; bu, İrlanda Piyangosu’nu kazanmak için oluşmuş bir tesadüfler zinciriydi. Şans için biraz da beceriksizlik eklendi –şanssızlık için demek istemiştim, bağışla– ama olacağı varmış, oldu işte. Kocanın hiçbir kabahati yoktu. Ama projenin sorumlusuydu ve durumun vahametinin arttığını görebiliyordu, sonra...</p>

    <p>“Teşekkürler Len,” dedi.</p>

    <p>“Billy istersen...”</p>

    <p>“On dakika sonra geleceğim. On beş dakika sonrası için bir toplantı ayarlamanı istiyorum. Hâlâ yatakta olan varsa kaldır.”</p>

    <p>“Tamam efendim.”</p>

    <p>“Ve Len... Bana söyleyen sen olduğun için mutluyum.”</p>

    <p>“Evet efendim.”</p>

    <p>Creighton gitti. Starkey saatine baktı, sonra duvara yerleştirilmiş monitörlere doğru yürüdü. 2 numarayı açtı, ellerini arkasında kavuşturdu ve Mavi Proje’nin sessiz kafeteryasına düşünceli bir ifadeyle baktı.</p>
  </div>
</body>
</html>
