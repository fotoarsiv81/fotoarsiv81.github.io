<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">46. Bölüm</h2>

    <p>27 Temmuz akşamının ilerleyen saatleriydi. Yaz fırtınaları yüzünden neredeyse yok olmuş olan tabelanın belirttiğine göre Kunkle Fairgrounds adında bir yerde kamp kurmuşlardı. Kunkle, Ohio’nun güneyinde kalıyordu. Bir tür yangın sonucu neredeyse tamamı yok olmuştu. Stu muhtemelen yıldırım düştüğünü söylemişti. Harold buna karşı çıkmıştı elbette. O günlerde Stu Redman bir itfaiye aracının kırmızı olduğunu bile söylemeye kalksa Harold Lauder çoğunun yeşil olduğunu ispatlayan gerçekler öne sürmeye çalışıyordu.</p>

    <p>Fran içini çekip yan döndü. Uyuyamıyordu. Rüyadan korkuyordu.</p>

    <p>Sol tarafında beş motosiklet destek ayakları üzerinde duruyor, ay ışığı egzoz boruları ve krom aksamları üzerinde parlıyordu. Sanki Cehennem Melekleri’nden bir grup geceyi geçirmek için burayı seçmişti. Gerçi Melekler bu Honda ve Yamaha’lar gibi hanım evladı işi motorlardan kullanmazdı. Onların kullandığı motosikletler daha büyüktü... yoksa bunu televizyonda gördüğü eski Amerikan motosiklet belgeselinde mi duymuştu? <em>Vahşi Melekler. Şeytanın Melekleri. Cehennemin Motorcu Melekleri.</em> O lisedeyken gittikleri arabalı lokantalardaki motosiklet fotoğrafları çok büyüktü; Wells, Sanford, Güney Portland Twin, parayı ödeyip seçiminizi alırsınız. Artık hepsi kapalıydı, bütün lokantalar kepenk indirmişti, televizyon kanalları ve belgeseller de tarihe karışmıştı.</p>

    <p>Günlüğüne yaz Frannie, dedi kendi kendine ve diğer tarafa döndü. Bu gece değil. Bu gece uyuyacaktı. Rüyalar olsun olmasın.</p>

    <p>Diğerlerinin yirmi adım kadar ötesinde, azılı bir bira partisinin ardından uyuyan Cehennem Melekleri gibi yatmakta olduğunu görebiliyordu. Harold, Stu, Glen Bateman, Mark Braddock, Perion McCarthy. Bu gece Sominex alın ve <em>uyuyun...</em></p>

    <p>Sominex değil ama kişi başı yarım Veronal içmişlerdi. Rüyalar iyice beter bir hal alıp hepsini etkilemeye başlayınca Stu bunu önermişti. Diğerlerine söylemeden önce Harold’ı bir kenara çekmişti, çünkü Harold’ı en çok memnun eden, ciddi bir şekilde fikrinin sorulmasıydı. Ayrıca birçok konuda <em>bilgiliydi.</em> Böyle olması iyiydi, ama aynı zamanda biraz ürkütücüydü. Sanki yanlarında her şeyi az çok bilen, ama duygusal açıdan dengesiz ve her an parçalara ayrılabilecek beşinci sınıf bir tanrıyla yolculuk ediyorlardı. Harold, Mark ve Perion’la karşılaştıkları Albany’den ikinci bir silah almıştı. Artık Johnny Ringo gibi kalçalarından çaprazlama sarkan iki tabancası vardı. Fran, Harold için üzülüyordu, ama aynı zamanda ondan korkmaya da başlamıştı. Bir gece kontrolünü kaybedip patlayarak tabancalarını rastgele ateşlemeye başlayacağından korkuyordu. Aklına sürekli Harold’ı arka bahçelerinde, tüm duygusal savunmaları çökmüş halde ağlar ve üzerinde sadece mayosuyla çim biçer halde bulduğu gün geliyordu.</p>

    <p>Stu’nun konuyu ona nasıl açtığını tahmin edebiliyordu; usulca, neredeyse bir komplo kuruyormuşçasına: <em>Harold bu rüyalar sorun olmaya başladı. Aklıma bir fikir geldi, ama tam olarak nasıl açıklayabileceğimi bilmiyorum... hafif bir sakinleştirici... ama tam dozunda olmalı. Çok fazla olduğu takdirde bir sorun olduğunda kimse uyanamaz. Ne önerirsin?</em></p>

    <p>Harold her eczanede kolayca bulunabilecek Veronal’lerden birer tane denemelerini önermişti. Rüyaları keserlerse dozu dörtte üçe, rüyalar tekrar belirmezse yarıma düşürebilirlerdi. Stu daha sonra gizlice Glen’e de danışmış ve denemişlerdi. Çeyreğe düşürdüklerinde rüyalar sinsice geri gelmeye başlamış, bu yüzden yarımda karar kılmışlardı.</p>

    <p>En azından diğerleri için işe yarıyordu.</p>

    <p>Frannie her gece verilen yarım hapı alıyor, ama yutmuyordu. Veronal’in bebeğine bir zarar verip vermeyeceğini bilmiyordu, bu riski göze alamazdı. Aspirinin bile kromozom zincirini kırabileceğini söylemişlerdi. Bu yüzden rüyalara katlanıyordu –<em>katlanmak,</em> doğru bir kelimeydi. İçlerinden biri baskındı; rüya farklı başlasa bile er geç bununla birleşiyordu. Ogunquit’teki evindeydi ve Kara Adam onu kovalıyordu. Gölgeli koridorlarda bir o yöne bir bu yöne koşuyor, saatin sonsuza dek tik tak ettiği salondan geçiyordu. Cesedi taşımak zorunda kalmasaydı ondan kurtulabileceğini biliyordu. Babasının çarşafa sarılı cesedini taşıyordu, çünkü bıraktığı takdirde Kara Adam cesede korkunç bir şey yapacak, kutsallığını bozacaktı. Bu yüzden giderek yaklaştığını bile bile kaçıyordu. Sonunda o sıcak, insanı hasta eden elini omzunda hissediyordu. Kendini bir anda kemikleri lastiğe dönmüş gibi bitkin hissediyor ve babasının çarşafa dolanmış cesedi kollarından kayıp düşüyordu. Dönüp ona, <em>al onu, istediğini yap,</em> diyordu. <em>Yeter ki artık peşimi bırak.</em></p>

    <p>Ve Kara Adam, neşeli sırıtışından başka her şeyi gizleyen kukuletalı bir cüppe giymiş halde karşısında beliriyordu. Bir elinde kıvrılıp bükülmüş bir elbise askısı vardı. O an dehşet, bir yumruk gibi iniyor ve kan ter içinde kalmış, kalbi deli gibi atar halde ve bir daha asla uyumamayı dileyerek uyanıyordu.</p>

    <p>Çünkü Kara Adam’ın istediği babasının cesedi değil, rahmindeki canlı bebekti.</p>

    <p class="paragraf">Diğer tarafa döndü. Bir süre daha uyuyamazsa gerçekten günlüğünü çıkarıp yazacaktı. 5 Temmuz’dan beri günlük tutuyordu. Bir anlamda bebek için tutuyordu. İnancının bir göstergesiydi... bebeğinin yaşayacağına dair duyduğu inancın. Neler olduğunu bilmesini istiyordu. Salgının Ogunquit denen yere nasıl geldiği, Harold ile oradan nasıl kaçtıkları, başlarından geçen bütün olayları. Bebeğinin hepsini bilmesini istiyordu.</p>

    <p>Ay ışığı, ortalığı yazabileceği kadar aydınlatıyor ve birkaç sayfa yazdıktan sonra uykusu gelmeye başlıyordu. Herhalde edebi yeteneği hakkında pek fikir vermiyordu. Ama önce uykuya bir şans daha verecekti.</p>

    <p>Gözlerini kapattı.</p>

    <p>Ve Harold’ı düşünmeye başladı. Durum, birbirlerine bağlanmamış olsalar Mark ve Perion’un gelişiyle daha kolay bir hal alabilirdi. Perion otuz üç yaşındaydı, Mark’tan on üç yaş büyüktü, ama yaş farkı bu dünyada pek önemli değildi. Birbirlerini bulmuşlardı, birbirlerine göz kulak oluyorlardı ve bir arada olmaktan memnunlardı. Perion, Frannie’ye bebek sahibi olmaya çalıştıklarını söylemişti. İyi ki spiral yerine doğum kontrol hapı kullanıyordum, demişti Perion. Yoksa nasıl çıkaracaktım?</p>

    <p>Frannie neredeyse ona hamile olduğunu söyleyecekti (üçüncü ayını doldurmuştu) ama bir şey ona engel olmuştu. Zaten durumları hiç parlak değildi, daha da kötü etmekten korkmuştu. Yani artık dört değil, altı kişiydiler (Glen motosiklet kullanmayı kararlı bir şekilde reddediyor, ya Stu’nun ya da Harold’ın arkasında yolculuk ediyordu) ve gruba bir başka kadının dahil olması durumu değiştirmemişti.</p>

    <p>Ya <em>sen</em> Frannie? <em>Sen</em> ne istiyorsun?</p>

    <p>İçindeki biyolojik saatin alarmı altı ay sonra çalacaktı ve böyle bir dünyada var olmaya mecbursa, erkeğinin Stu Redman gibi biri olmasını isterdi. Hayır, gibi değil. <em>Onu</em> istiyordu. İşte, açık seçik ifade etmişti.</p>

    <p>Medeniyet tarihe karışınca insan toplumunun motorunun krom aksamı ve süsleri sökülmüştü. Glen Bateman bu örneği sıkça dile getiriyor ve her seferinde Harold’ın fazlasıyla hoşuna gidiyormuş gibi görünüyordu.</p>

    <p>Frannie, kadınların özgürlüğünün teknoloji toplumunun bir uzantısı olduğuna karar vermişti. Kadınlar, bedenlerinin merhametine kalmıştı. Daha ufak tefek, daha güçsüzlerdi. Bir erkek çocuk doğuramaz, ama bir kadın doğurabilirdi... bunu dört yaşındaki çocuklar bile bilirdi. Ve hamile bir kadın, hassas ve kırılgan bir varlıktı. Medeniyet, her iki cinsin de altında durabileceği bir akıl sağlığı şemsiyesi sunuyordu. <em>Özgürlük...</em> bu tek sözcük her şeyi anlatıyordu. Kadınlar, dikkatli ve merhametli koruma sistemleri olan medeniyetten önce birer köleydi. Gerçekleri süsleyip gizleyerek kendimizi kandırmayalım, diye düşündü Fran. Sonra kötü günler sona erdi. <em>Ms.</em> dergisinin ofislerinin duvarına, tercihen iğne oyasıyla yazılmış şu tablo asılı olmalıydı: <em>Demiryolları için teşekkürler beyler. Otomobili icat ettiğiniz ve yerlileri oldukları için Amerika’yı vermek istemeyen Kızılderilileri öldürdüğünüz için teşekkürler beyler. Hastaneler, polis teşkilatı ve okullar için teşekkürler beyler. Artık oy kullanmak, kendi yolumu çizme ve kaderimi belirleme hakkına sahip olmak istiyorum, müsaadenizle. Bir zamanlar köleydik, ama artık o günler geçmişte kaldı. Kölelik günlerim artık bitmeli. Köleliğe ihtiyacım yok. Tıpkı küçük yelkenlilerle Atlantik Okyanusunu geçmeye olmadığı gibi. Jetler, küçük yelkenlilerden daha hızlı ve güvenli: Özgürlük, kölelikten daha mantıklı. Uçmaktan korkmuyorum. Teşekkürler beyler.</em></p>

    <p>Söyleyecek ne vardı? Hiçbir şey. Muhafazakârlar homurdanarak sutyenleri yakmaktan dem vurabilir, geri kafalılar küçük zekâ oyunları oynayabilirdi, ama gerçekler sadece gülümsüyordu... Artık tüm bunlar değişmişti, birkaç hafta içinde her şey değişmişti... ne kadar olduğunu sadece zaman söyleyebilirdi. Ama bu gece burada yatarken tek bir şeyden emindi; Bir erkeğe ihtiyacı vardı. Hem de çok.</p>

    <p>Tek mesele kendisinin ve bebeğinin korunması endişesi değildi. Stu’yu çekici buluyordu. Özellikle Jess Rider’dan sonra. Stu sakindi, yetenekliydi ve en önemlisi, babasının “beş kiloluk torbada on kilo saçmalık” diyeceği türden biri değildi.</p>

    <p>Stu da ondan hoşlanıyordu. Fran 4 Temmuz’da o terk edilmiş restoranda yemek yemelerinden beri bunun farkındaydı. Bir an için –kısacık bir an– göz göze gelmişler ve tüm göstergeleri çıldırtan ani bir elektrik akımı gibi anlık bir ısı oluşmuştu. Stu’nun da bunların farkında olduğunu tahmin ediyordu. Muhtemelen Fran’e zaman tanıyor ve seçimini kendi zamanında yapmasını bekliyordu. Önce Harold’laydı, o yüzden Harold’ın malı sayılırdı. İğrenç, maço bir düşünce tarzıydı, ama Fran hiç hoşuna gitmese de dünyanın en azından bir süreliğine bu kurallarla döneceğini düşünüyordu.</p>

    <p>Belki biri daha olsaydı, Harold’ın ilgilenebileceği biri... ama yoktu ve Fran fazla bekleyemezdi. Harold’ın iyeliğini geri dönülmez bir noktaya ulaştırma çabasıyla sakarca onunla sevişmeye çalışmasını hatırladı. Üzerinden ne kadar zaman geçmişti? İki hafta mı? Daha uzun gibi geliyordu. Geçmiş artık çok geride kalmış gibiydi. Macun şekeri gibi uzamıştı. Harold hakkında ne yapacağına dair endişeleri, Stuart’ı seçerse yapabileceklerine dair kaygıları ve rüya göreceğine dair korkusu yüzünden kesinlikle uyuyamayacağını düşündü.</p>

    <p>Ve bu düşünceler arasında uykuya daldı.</p>

    <p class="paragraf">Uyandığında hava hâlâ karanlıktı. Biri onu sarsıyordu.</p>

    <p>İtiraz sözcükleri mırıldandı, bir haftadır ilk kez rüya görmeden huzurlu bir uyku çekiyordu. Sonra sabah olduğunu ve gitme vaktinin geldiğini düşünerek sustu. Ama neden karanlıkta yola çıkacaklardı? Doğrulup oturduğunda ayın bile batmış olduğunu gördü.</p>

    <p>Onu sarsan Harold’dı ve korkmuş görünüyordu.</p>

    <p>“Harold? Ne oldu?”</p>

    <p>Stu’nun da uyanık olduğunu gördü. Glen Bateman da ayaktaydı. Perion yaktıkları küçük ateşin diğer tarafındaydı.</p>

    <p>“Mark,” dedi Harold. “Hasta.”</p>

    <p>“Hasta mı?” dedi Fran ve Perion’ın diz çöktüğü, iki adamın da dikilmekte olduğu yerden bir inilti yükseldi. Frannie korkunun içinde kara bir sütun gibi yükseldiğini hissetti. Hastalık, hepsinin en çok korktuğu şeydi.</p>

    <p>“Grip değil... değil mi Harold?” Mark gecikmiş bir Kaptan Trips vakasıysa bu hepsinin hastalanabileceği anlamına gelirdi. Belki mikrop hâlâ havadaydı. Hatta belki değişim geçirmişti. Seni daha iyi yemek için yavrum.</p>

    <p>“Hayır grip değil. Griple ilgisi yok. Fran bu akşam konserve istiridyelerden yemiş miydin? Ya da öğlen verdiğimiz mola sırasında?”</p>

    <p>Hâlâ uyku sersemi olan Fran düşünmeye çalıştı. “Evet, hem öğlen hem akşam yedim,” dedi. “Tadı güzeldi. İstiridyeye bayılırım. Gıda zehirlenmesi mi yoksa?”</p>

    <p>“Sadece sordum Fran. Ne olduğunu <em>bilmiyoruz.</em> Aramızda doktor yok. Sen nasılsın? Kendini iyi hissediyor musun?”</p>

    <p>“İyiyim, sadece uykuluyum.” Ama değildi. Artık değildi. Ateşin diğer yanından. Mark kendisi hastayken onun iyi olmasını kmıyormuşçasına bir başka inilti yükseldi.</p>

    <p>“Glen apandisit olabileceğini düşünüyor,” dedi Harold.</p>

    <p><em>“Ne?”</em></p>

    <p>Harold hasta gibi bir ifadeyle başını salladı.</p>

    <p>Fran ayağa kalkıp diğerlerinin toplandığı yere gitti. Harold mutsuz bir gölge gibi onu izledi.</p>

    <p>“Ona yardım etmemiz gerek,” dedi Perion. Bunu daha önce birçok kez söylemiş gibi mekanik bir tonda konuşmuştu. Bakışları telaşla birinden diğerine yöneliyordu. İçlerindeki dehşeti ve çaresizliği gören Fran bir kez daha suçluluk duydu. Düşünceleri bencilce karnındaki bebeğe yöneldi ve aklındakileri uzaklaştırmaya çalıştı. Uygunsuz olsunlar olmasınlar, bir yere gitmiyorlardı. <em>Ondan uzaklaş,</em> diye haykırıyordu bir parçası. <em>Hemen uzaklaş, bulaşıcı olabilir.</em> Coleman lambanın aydınlığında solgun ve yaşlı görünen Glen’e baktı.</p>

    <p>“Harold apandisit olduğunu düşündüğünü söyledi?” dedi sorarcasına.</p>

    <p>“Bilmiyorum,” dedi Glen üzgün ve korkmuş bir sesle. “Semptomları kesinlikle var; yüksek ateş, karnı sert ve şiş, dokununca acı veriyor...”</p>

    <p>“Ona yardım etmeliyiz,” dedi Perion tekrar ve gözyaşlarına boğuldu.</p>

    <p>Glen, Mark’ın karnına dokununca Mark’ın camlaşmış gözlerini yarı örten göz kapakları iyice açılıverdi. Genç adam acıyla haykırdı. Glen elini kızgın fırına dokunmuşçasına çekti ve gizleyemediği bir panikle önce Stu’ya, ardından Harold’a, sonra yine Stu’ya baktı. “Siz ne önerirsiniz beyler?”</p>

    <p>Harold güçlükle yutkundu. Sanki boğazına bir şey kaçmış, nefes almasına engel oluyordu. Sonunda aniden konuşmaya başladı. “Aspirin verelim.”</p>

    <p>Gözyaşları içinde Mark’a bakmakta olan Perion hızla Harold’a döndü. “<em>Aspirin</em> mi?” diye sordu. Sesinde öfkeyle karışık hayret vardı. “Aspirin mi?” Bu kez çığlık atmıştı. “O çokbilmiş tavrınla üretebildiğin tek çözüm <em>bu</em> mu? <em>Aspirin?</em>”</p>

    <p>Harold ellerini cebine sokarak çaresizce kadına baktı.</p>

    <p>Stu usulca konuştu. “Ama Harold haklı Perion. Şu an için en iyi seçeneğimiz aspirin. Saat kaç?”</p>

    <p>“Ne yapmamız gerektiğini <em>bilmiyorsunuz!</em>” diye bağırdı onlara. “Neden bunu kabul etmiyorsunuz?”</p>

    <p>“Üçe çeyrek var,” dedi Frannie.</p>

    <p>“Ya <em>ölürse?</em>” diye sordu Perion kestane rengi saçını ağlamaktan şişmiş yüzünden çekerek.</p>

    <p>“Onları rahat bırak Perion,” dedi Mark cansız, yorgun bir sesle. Onu duyunca hepsi şaşırdı. “Ellerinden geleni yapacaklardır. Böyle ağrımaya devam ederse ölsem daha iyi zaten. Bana aspirin verin. Ne olursa verin.”</p>

    <p>“Ben getiririm,” dedi oradan uzaklaşmaya dünden razı olan Harold. “Sırt çantamda olacak. Ekstra Güçlü Excedrin,” dedi onlardan onay almayı umuyormuşçasına. Sonra koşar adım uzaklaştı.</p>

    <p>“Ona yardım etmeliyiz,” dedi Perion önceki repliğine dönerek.</p>

    <p>Stu, Glen ve Frannie’yi bir kenara çekti.</p>

    <p>“Ne yapabileceğimize dair herhangi bir fikri olan var mı?” diye sordu onlara usulca. “Benim yok söyleyeyim. Harold’a çok kızdı, ama aspirin fikri benim aklıma bile gelmemişti.”</p>

    <p>“Çok üzgün, hepsi bu,” dedi Fran.</p>

    <p>Glen içini çekti. “Belki sorun bağırsaklarındadır. Çok fazla kuru gıda yüzünden. Belki iyice boşaltırsa sorun kalmaz.”</p>

    <p>Frannie başını iki yana salladı. “Sanmıyorum. Öyle olsa ateşi çıkmazdı. Karnının da böyle şişeceğini sanmıyorum.” Sanki bir gecede karnında bir tümör peydahlanıvermişti. Düşüncesi bile kendini hasta hissetmesine neden olmuştu. En son ne zaman bu kadar korktuğunu hatırlamıyordu (rüya gördüğü zamanlar hariç). Harold ne demişti? Aralarında bir doktor yoktu. Çok doğruydu. İnkâr edilemez, korkunç bir gerçekti. Her şey aynı anda kötüye gitmeye başlamış ve gerçek yüzünü göstermişti. Dehşete düşürecek kadar yalnızlardı. İnce ip üstünde yürüyorlardı ve biri aşağı güvenlik ağı germeyi unutmuştu. Bakışlarını Glen’in gergin yüzünden Stu’ya çevirdi. İkisinin de endişesi yüzünden okunuyordu, ama bir cevaplarının olmadığı ortadaydı.</p>

    <p>Mark tekrar haykırdı ve Perion, onun acısını hissediyormuşçasına bir çığlık attı. Frannie, kadının acıyı bir anlamda hissettiğini düşündü.</p>

    <p>“Ne yapacağız?” diye çaresizce sordu.</p>

    <p>Bebeği düşünüyor ve aynı soru beyninde dönüp duruyordu: <em>Ya sezaryen gerekirse? Ya sezaryen gerekirse? Ya...</em></p>

    <p>Mark tekrar haykırdı ve Frannie, ondan nefret etti.</p>

    <p>Titreyen karanlıkta tekrar birbirlerine baktılar.</p>

    <p class="paragraf orta"><em>FRAN GOLDSMITH’İN GÜNLÜĞÜNDEN</em></p>

    <p class="tarih sag"><em>6 Temmuz 1990</em></p>

    <p>Bay Bateman biraz çabaladıktan sonra ikna olup bizimle gelmeyi kabul etti. Bütün makalelerinden (“Ne kadar basit olduklarını kimse anlamasın diye büyük harflerle yazdım,” diyor) öğrencilerini yirmi yıl boyunca sosyoloji, değişken davranış sosyolojisi ve kırsal sosyoloji gibi derslerle ölesiye sıktıktan sonra bu fırsatı reddetmeyi göze alamayacağını söyledi.</p>

    <p>Stu fırsat derken neyi kastettiğini sordu.</p>

    <p>“Bence apaçık ortada,” dedi Harold o ÇEKİLMEZ UKALALIĞIYLA (Harold bazen çok tatlı olabiliyor, ama bazen de <em>iğrenç</em> biri haline geliyor ve bu gece karşımızdaki ikincisiydi). “Bay Bateman...”</p>

    <p>“Lütfen bana, Glen de,” dedi usulca, ama Harold’ın bu kadar dikkatli baktığını gören, Harold’ı cinsel hastalığa yakalanmış olmakla suçladığını düşünebilirdi.</p>

    <p>“Sanırım <em>Glen</em> sosyolog olarak, bir toplumun oluşmasına birinci elden tanık olmak istiyor. Gerçeklerin teoriyle örtüşüp örtüşmeyeceğini görmek istiyor.”</p>

    <p>Uzun lafın kısası Glen (böyle tercih ettiği için ben de ona ismiyle hitap ediyorum) sebebin büyük ölçüde bu olduğunu söyledi, ama ekledi. “Ayrıca yazdığım ve doğru veya yanlış olduklarını kanıtlamayı umduğum teorilerim var. İnsanlığın süpergribin küllerinden doğuşunun bir adamın Nil’in yatağından yükselişi gibi olacağına inanmıyorum. Teorilerimden biri bu.”</p>

    <p>“Çünkü her şey etrafta mevcut, alınmayı bekliyor,” dedi Stu her zamanki gibi usulca. Bunu söylerken o kadar ciddi görünüyordu ki şaşırdım. Harold bile tuhaf bir ifadeyle ona baktı.</p>

    <p>Ama Glen sadece başını salladı ve devam etti. “Doğru. Tabiri caizse teknolojik toplum sahayı terk etti, ama bütün toplarını geride bıraktı. Oyunun nasıl oynandığını hatırlayan birileri çıkacak ve diğerlerine öğretecek. İyi söyledim, değil mi? Bunu sonra kâğıda döksem iyi olacak.”</p>

    <p>[O belki unutur diye ben yazdım. Kim bilir?]</p>

    <p>Bunun üzerine Harold, “Her şey tekrar başlayacakmış gibi konuşuyorsun,” dedi. “Silahlanma yarışı, hava kirliliği, hepsi. Bu teorilerinden bir başkası mı? Yoksa ilkinin doğal sonucu mu?”</p>

    <p>“Tam öyle sayılmaz,” diye söze başladı Glen, ama daha fazla konuşamadan Harold kendi fikirlerini belirterek itiraz etti. Kelimesi kelimesine yazamıyorum, çünkü Harold heyecanlandığında çok hızlı konuşuyor, ama özetlemek gerekirse insanlar hakkında genel olarak pek iyi düşünceleri olmamasına rağmen o kadar aptal olmadıklarına inandığını söyledi. Bu sefer belli bazı kanunların koyulacağına inandığını belirtti. Nükleer füzyon, flörokarbon (muhtemelen yanlış yazdım ama neyse) spreyleri ve bunlar gibi kötü şeylere bulaşmayacaklarını iddia etti. Söylediği bir şeyi çok iyi hatırlıyorum, zira zihnimde çok canlı bir görüntü oluşturmuştu. “Gordion Düğümü bizim için kesildi diye tekrar uğraşıp düğümlememiz gerekmez.”</p>

    <p>Yeni bir tartışma başlatmak için zemin hazırlamaya çalıştığını görebiliyordum. Harold’dan hoşlanmayı zorlaştıranlardan biri de ne çok şey bildiğini göstermeye bunca hevesli oluşu (çok bilgisi olduğu muhakkak, hakkını vermek lazım, gerçekten parlak bir zekâsı var), ama Glen’in tek söylediği, “Onu zaman gösterecek, değil mi?” oldu.</p>

    <p>Tüm bunlar bir saat önceydi. Şimdi üst kattaki yatak odasındayım, Kojak da yerde yatıyor. İyi köpek! Burası huzur dolu, bana evi hatırlatıyor ama evi fazla düşünmemeye çalışıyorum, çünkü beni hemen ağlatıyor. Bunun kulağa korkunç geleceğini biliyorum, ama keşke yanımda bu yatağı ısıtmama yardım edecek biri olsaydı. Aklımda bir aday bile var.</p>

    <p>Şunu aklından <em>çıkar</em> Frannie!</p>

    <p>Yarın Stovington’a doğru yola çıkacağız. Stu’nun bu fikirden pek hoşlanmadığını biliyorum. Oradan korkuyor. Stu’dan <em>çok</em> hoşlanıyorum, keşke Harold da daha fazla hoşlansaydı. Harold her şeyi zorlaştırıyor, ama galiba başka türlüsü elinde değil, yapısı böyle.</p>

    <p>Glen, Kojak’ı yanında götürmemeye karar verdi. Kojak’ın başının çaresine bakabileceğini biliyor, ama yine de çok üzüldü elbette. Yan tarafında sepet olan bir motosiklet olsaydı onu da götürebilirdik. Ama öyle bir motosiklet olsaydı korkup içinden atlayabilir ve yaralanabilirdi. Hatta ölebilirdi.</p>

    <p>Her neyse, yarın yola çıkıyoruz.</p>

    <p><em>Hatırlanacak Şeyler:</em> Texas Rangers’ın (beyzbol takımı) kesinlikle karşılanamayan atışları olan, Nolan Ryan adında bir atıcısı vardı. Hızlı toplar atardı ve karşılanmaları imkânsızdı. Bu çok iyi bir şeydi. Gülme efektleri olan televizyon dizileri vardı. Gülen insanların kaydedilmiş sesi dizinin komik bölümlerine eklenir ve böylece daha eğlenceli olduğu düşünülürdü. Süpermarketten donmuş pastalar ve turtalar alıp basitçe ısıtarak hemen yiyebilirdik. Benim en sevdiğim, Sara Lee marka çilekli pastaydı.</p>

    <p class="paragraf tarih sag"><em>7 Temmuz 1990</em></p>

    <p>Uzun yazamayacağım. Bütün gün yoldaydık. Popom hamburger gibi sırtımsa kaya gibi oldu. Dün gece yine kâbus gördüm. Harold da rüyasında o adamı görüyor ve bu durum canını fena halde sıkıyor, çünkü aynı rüyayı görüyor oluşumuzun bir açıklamasını yapamıyor.</p>

    <p>Stu, Nebraska ve oradaki yaşlı kadını hâlâ rüyasında görmekte olduğunu söylüyor. Kadın, ona sürekli onu görmeye gitmesini söylüyormuş. Stu, kadının Holland Home, Hometown veya ismi buna benzer bir yerde yaşadığını söylüyor. Büyük ihtimalle neresi olduğunu bulabilirmiş. Harold, ona küçümseyerek baktı ve rüyaların uyanıkken düşünmeye cesaret edemediğimiz şeylerin psiko-Freudyen gösterileri olduğuna dair uzun bir vaaz çekti. Sanırım Stu sinirlendi, ama öfkesini kontrol etti. Aralarındaki kötü elektriğin açığa vurmasından çok korkuyorum. KEŞKE BÖYLE OLMASAYDI!</p>

    <p>Her neyse, Stu, “O zaman nasıl oluyor da Frannie ile aynı rüyayı görüyorsunuz?” diye sordu. Harold tesadüfe dair bir şeyler mırıldandıktan sonra çekip gitti.</p>

    <p>Stu, Glen ve bana, Stovington’dan sonra Nebraska’ya gitmek istediğini söyledi. Glen omuz silkerek, “Neden olmasın?” dedi. “Bir yere gideceğiz nasılsa.”</p>

    <p>Harold elbette buna itiraz edecek. Of be Harold büyü artık!</p>

    <p><em>Hatırlanacak Şeyler:</em> 80’lerin başında Amerika’daki herkes bir araç kullandığı, petrolümüzün çoğunu tükettiğimiz ve Araplar bizi hassas yerimizden yakaladığı için benzin sıkıntısı yaşanmıştı. Arapların harcayamayacakları kadar çok parası vardı. The Who adlı grup, sahnedeki performanslarının sonunda bazen gitarlarını ve amplifikatörlerini parçalardı. Buna, “gösterişçi tüketim” denirdi.</p>

    <p class="paragraf tarih sag"><em>8 Temmuz 1990</em></p>

    <p>Vakit geç oldu ve ben yine yorgunum, ama göz kapaklarım İNİVERMEDEN biraz yazmaya çalışacağım. Harold yaptığı tabelayı yaklaşık bir saat önce bitirdi (pek güzel olmadığını söylemeliyim) ve Stovington’daki tesisin ön bahçesine dikti. Stu, ona yardım etti ve Harold’ın iğnelemelerine rağmen sessizliğini korudu.</p>

    <p>Kendimi hayal kırıklığına hazırlamaya çalışmıştım. Stu’nun yalan söylediğini bir an bile düşünmedim, bence Harold’ın sandığı gibi biri de değil. Bu yüzden herkesin ölmüş olduğundan emindim, ama yine de sarsıcı bir deneyimdi ve ağladım. Kendime engel olamadım.</p>

    <p>Ama tek sarsılan ben değildim. Stu binayı görünce kâğıt gibi bembeyaz oldu. Üstünde kısa kollu bir gömlek vardı, tüylerinin ürperdiğini görebiliyordum. Normalde mavi olan gözleri gri bir günde okyanusun olduğu gibi arduvaz rengine büründü.</p>

    <p>Üçüncü katı işaret ederek, “Orası benim odamdı,” dedi.</p>

    <p>Harold, ona döndü ve Harold Lauder’ın o patentli Ukalaca Yorumları’ndan bir örnek sunmaya hazırlandığını gördüm. Neyse ki Stu’nun yüz ifadesini görünce çenesini tuttu. Bence gayet akıllıca bir davranıştı.</p>

    <p>Harold bir süre sonra, “Eh, içeri girip bir göz atalım,” dedi.</p>

    <p>“Ne faydası olacak?” diye sordu Stu. Sesi neredeyse histerikti, kendini güçlükle dizginlediği belliydi. Genellikle çok serinkanlı olduğu için bu hali ödümü kopardı. Harold tüm çabalarına rağmen kontrolünü kaybetmişti.</p>

    <p>“Stuart...” diye söze başladı Glen, ama Stu sözünü kesti.</p>

    <p>“Ne faydası olacak? Burası ölü, görmüyor musunuz? Ne askerler var ne de başka bir canlı. Burada olsalardı şimdiye kadar çoktan etrafımızı çevirmişlerdi, buna inanabilirsiniz. Salak herifler deney fareleri gibi bizi laboratuvarlara kapamış olurlardı.” Sonra bana döndü. “Kusura bakma Fran, böyle konuşmak istememiştim. Sinirlerim bozuk galiba.”</p>

    <p>“Eh, <em>ben</em> içeri giriyorum,” dedi Harold. “Benimle kim geliyor?” Ama CESUR VE GÖZÜ PEK bir tablo çizmeye çalışmasına rağmen Harold’ın da korktuğu belliydi.</p>

    <p>Glen gireceğini söyledi. Stu, bana döndü. “Sen de gir Fran. Bir göz at. Kendini tatmin et.”</p>

    <p>Onunla dışarıda kalacağımı söylemek istedim, çok gergin görünüyordu (ve içeri girmeyi gerçekten istemiyordum) ama Harold’ın daha da büyük bir sorun yaratacağını düşünerek kabul ettim.</p>

    <p>Glen ile Stu’nun hikâyesine dair en ufak bir şüphemiz ofsaydı, kapıyı açar açmaz yok olurdu. Kokudan belliydi. Çürük domateslere benzeyen aynı koku, içinden geçtiğimiz büyükçe kasabalarda da oluyordu. Tanrım, <em>yine</em> ağlıyorum. Ama insanların öldüğü yetmezmiş gibi bir de öyle berbat kokması</p>

    <p>Bir dakika</p>

    <p><em>(sonra)</em></p>

    <p>İşte, bugün ikinci kez GÖZLERİM ŞİŞENE DEK ağladım. Çivi çiğneyip raptiye tüküren Küçük Fran Goldsmith’e, Sevgili Frannie’ye neler oluyor acaba... ha ha. Neyse, bu gece daha fazla gözyaşı yok, söz.</p>

    <p>Yine de içeri girdik. Ah o marazi merak. Diğerlerini bilmiyorum, ama ben galiba Stu’nun mahkûm edildiği odayı görmek istiyordum. Tek dikkat çeken içerideki koku değildi. Binanın içi, dışarıya kıyasla çok serindi. Büyük miktarda granit, mermer ve muhtemelen <em>harika</em> bir izolasyon eseriydi herhalde. Üst iki kat daha sıcaktı, ama aşağıdaki o koku... ve serinlik... mezar gibiydi. ÖGK.</p>

    <p>Ürkütücüydü de. Perili ev gibiydi. Koyunlar gibi birbirimize sokulduk. 22’lik bile olsa yanımda silah olduğu için mutluydum. Ayak seslerimiz, sanki birileri sinsice peşimizden geliyormuş gibi bizi takip ediyordu. Aklıma yine o rüya geldi. Siyah cüppeli adamın beni takip ettiği rüya. Stu’nun bizimle gelmek istemeyişine şaşmamalı.</p>

    <p>Asansörlere ulaşıp ikinci kata çıktık. Birkaç ceset ve ofislerden başka bir şey yoktu. Üçüncü kat bir hastane gibi düzenlenmişti, ama bütün odaların hava geçirmez kapıları ve gözetleme pencereleri (Harold ve Glen öyle olduklarını söyledi) vardı. O katta <em>çok</em> ceset vardı. Hem odalarda hem de koridorlarda. Pek azı kadındı. Acaba sonlara doğru onları binadan çıkarmaya mı çalıştılar? Bunu hiçbir zaman bilemeyeceğiz. Zaten neden bilmek isteyelim ki?</p>

    <p>Her neyse, ana koridorun sonundaki geniş alanda hava geçirmez kapısı açık bir oda bulduk. İçeride ölü bir adam vardı, ama hastalardan biri değildi (<em>onların</em> üstünde hep hastane kıyafetleri oluyordu) ve gripten ölmediği açıkça ortadaydı. Kurumuş bir kan gölünün ortasında yatıyordu ve öldüğü sırada sürünerek odadan çıkmaya çalışıyormuş gibi görünüyordu. Kırık bir sandalye gördüm. Ortalık, bir kavga olmuş gibi dağınıktı.</p>

    <p>Glen uzunca bir süre etrafına bakındıktan sonra, “Bence Stu’ya bu odadan bahsetmeyelim,” dedi. “Görünüşe bakılırsa az kalsın burada ölüyormuş.”</p>

    <p>Yerdeki cesede baktım ve içim ürperdi.</p>

    <p>“Ne demek istiyorsun?” diye sordu Harold. <em>Onun</em> bile sesi normal değildi.</p>

    <p>“Bana kalırsa bu adam odaya Stu’yu öldürmeye gelmiş,” dedi Glen. “Ve Stu her nasılsa onu alt etmeyi başarmış.”</p>

    <p>“Ama neden?” diye sordum. “Neden hastalığa <em>bağışıklı</em> olduğu halde Stu’yu öldürmek istesinler? Hiç mantıklı değil!”</p>

    <p>Bana baktı, gözleri korkutucuydu. Neredeyse ölü gibilerdi. Ölü bir uskumrunun gözleri.</p>

    <p>“<em>Onun</em> bir önemi yok Fran,” dedi. “Görünüşe bakılırsa buranın mantıkla pek işi olmuyormuş. Örtbas etmeye inanan belli bir kesim var. Buna bazı dindar grupların İsa’nın ilahiliğine inandığı gibi samimi ve fanatik bir şekilde inanıyorlar. Çünkü bazıları için tüm hasara rağmen örtbas etmeye devam etmek dünyanın en önemli işi. Acaba salgın <em>onları</em> öldürüp kasaplıklarına son vermeden önce Atlanta, San Francisco ve Topeka Virüs Merkezi’nde bağışıklı olan kaç kişiyi öldürdüler? Bu pislik mi? Bence geberdiği iyi olmuş. Sadece Stu için üzülürüm. Muhtemelen hayatının sonuna dek onunla ilgili kâbuslar görecek.”</p>

    <p>Peki Glen Bateman’ın sonra ne yaptığını bilmek istiyor musunuz? Korkunç resimler yapan o nazik adamın? Gidip ölü adamın suratına bir tekme attı. Harold tekmeyi yiyen oymuş gibi boğuk bir ses çıkardı. Glen sonra ayağını geri çekti.</p>

    <p>“Yoo!” diye bağırdı Harold, ama Glen adamı yine tekmeledi. Sonra eliyle ağzını silerek döndü. Hiç olmazsa artık gözlerinde o ölü bakış yoktu.</p>

    <p>“Hadi,” dedi. “Çıkalım buradan. Stu haklıymış. Burası ölü.”</p>

    <p>Böylece dışarı çıktık. Stu binayı çevreleyen duvarın demir kapısına sırtını dayamış oturuyordu. İçimden... of Frannie, günlüğüne bile yazamayacaksan başkalarına nasıl söyleyeceksin? İçimden yanına koşup onu öpmek ve ona inanmadığımız için utandığımızı söylemek geldi. Salgının başlamasından sonra başımıza gelenler hakkında konuşup durduğumuz için de utanıyordum. O adam, Stu’yu neredeyse öldürecekti, ama o bu konuda tek kelime bile etmemişti.</p>

    <p>Ah Tanrım, ona âşık oluyorum, ona fena halde tutuldum ve Harold olmasaydı şansımı denerdim!</p>

    <p>Her neyse (hep bir her neyse var, yazmaktan parmaklarım uyuşsa bile), Stu, bize Nebraska’ya gitmek ve rüyasının doğruluğunu kontrol etmek istediğini ilk o zaman söyledi. Yüzünde inatçı, biraz da mahcup bir ifade vardı. Sanki Harold’ın o patronluk taslayan itirazlarına katlanmak zorunda kalacağını biliyordu. Ama Stovington tesisindeki “turumuz” Harold’ı öylesine sarsmıştı ki sadece göstermelik bir itirazda bulundu. Glen de önceki gece rüyasında yaşlı kadını gördüğünü söyleyince o da kesildi.</p>

    <p>“Stu’nun <em>kendi</em> rüyasını anlatmasından etkilenip böyle bir rüya görmüş olabilirim elbette,” dedi Glen hafifçe kızarmış bir suratla. “Ama fazlasıyla benziyordu.”</p>

    <p>Harold mutlaka etkilendiği için böyle bir rüya görmüş olduğunu söylüyordu ki Stu araya girdi. “Bir dakika Harold. Bir fikrim var.”</p>

    <p>Hepimiz birer kâğıt kalem alıp önceki hafta sürekli gördüğümüz rüyalardan aklımızda kalan her şeyi yazacak, ardından notlarımızı karşılaştıracaktık. Yeterince bilimsel olduğu için Harold fazla söylenmeden kabul etti.</p>

    <p>Gördüğüm tek rüya, daha önce yazmış olduğum. Bu yüzden tekrarlamayacağım. Babamla ilgili bölümü yazdım, ama bebekten ve her seferinde elinde olan elbise askısından bahsetmedim.</p>

    <p>Notları karşılaştırdığımızda ortaya çıkan sonuç inanılmazdı.</p>

    <p>Harold, Stu ve ben rüyamızda “Kara Adam”ı (ben böyle diyorum) görmüştük. Stu da ben de onu siyah bir cüppe içinde görüyorduk, yüzü de hep gölgeler içindeydi. Harold’ın notlarına göre Kara Adam hep karanlık bir kapı eşiğinde duruyor ve “bir pezevenk” gibi eliyle onu çağırıyordu. Bazen ayaklarını ve gözlerindeki, “bir sansarınkine benzer” pırıltıyı görebiliyordu.</p>

    <p>Stu ve Glen’in ihtiyar kadınla ilgili rüyaları da çok benziyordu. Benzerlik noktaları neredeyse tek tek belirtilemeyecek kadar çoktu (parmaklarımın uyuşmasının “edebi” ifadesi bu). Her neyse, kadının Polk County, Nebraska’da olduğu konusunda hemfikirler ama kasabanın isminden emin olamıyorlar. Stu Hollingford Home diyor. Glen ise Hemingway Home. Çok benzer isimler. İkisi de orayı bulabileceğinden oldukça emin görünüyor. (Günlüğe not: Benim tahminim ‘Hemingford Home’)</p>

    <p>Glen, “Bu çok etkileyici,” dedi. “Hepimiz gerçek bir psikolojik deneyimi paylaşıyoruz.” Harold dudak büktü elbette ama konu üzerine bir hayli kafa yormuş gibi görünüyordu. “Nasılsa bir yere gitmek zorundayız,” zihniyetiyle razı oldu. Sabah yola çıkıyoruz. Korkuyorum, heyecanlıyım ama en çok, Stovington adındaki bu ölü yerden ayrılacağımız için sevinçliyim. Ve o yaşlı kadını her daim Kara Adam’a tercih ederim.</p>

    <p><em>Hatırlanacak Şeyler:</em> “Takma kafana”, üzülme, dert etme demek. “Yıkılıyor” bir şeyin güzel olduğunu anlatmak için kullanılır. “Kafası rahat” olmak, endişelenmemek anlamı gelir. “Gecelere akmak” eğlenmek için gece dışarı çıkmak demektir. Birçok insan, üzerinde OLUR BÖYLE BOKLAR yazan tişörtler giyerdi, gerçekten de oluyor. En iyi arkadaşa “kanka” denirdi. Aptalca, değil mi? Ama hayat öyleydi.</p>

    <p class="paragraf">Öğle vaktini biraz geçiyordu.</p>

    <p>Perion, iki saat önce gölgeye taşıdıkları Mark’ın yanında bitkinlikten uyuyakalmıştı. Mark’ın bilinci gelip gidiyordu ve gittiği zamanlar hepsi için daha kolay oluyordu. Gecenin kalanında ağrıya katlanmaya çalışmış, ama gün ağardıktan sonra takati kalmamıştı. Uyanık olduğu her an kanlarını donduran, acı dolu çığlıklar atıyordu. Ellerinden çaresizce birbirlerine bakmaktan başka bir şey gelmiyordu. Kimsenin canı öğle yemeği istememişti.</p>

    <p>“Apandisit,” dedi Glen. “Hiç şüphe yok.”</p>

    <p>“Belki de... operasyon yapmayı denemeliyiz,” dedi Harold. Glen’e bakıyordu. “Acaba sen...”</p>

    <p>“Onu öldürürüz,” dedi Glen kesin bir ifadeyle. “Bunu biliyorsun Harold. Karnını onu kan kaybından öldürmeden açabilsek bile, ki açamayız, pankreasını apandisinden ayırt edemeyiz. Bildiğin gibi, organların üstünde etiket olmuyor.”</p>

    <p>“Denemezsek ölecek,” dedi Harold.</p>

    <p>“<em>Sen</em> denemek ister misin?” diye sordu Glen sertçe. “Beni bazen düşündürüyorsun Harold.”</p>

    <p>“<em>Sen de</em> hiç yardımcı olmuyorsun ama,” dedi Harold kızararak.</p>

    <p>“Kesin şunu,” dedi Stu. “Bu yaptığınız bir işe yarıyor mu sanki? Karnını bir çakıyla yarmaktan bahsediyorsunuz.”</p>

    <p><em>“Stu!”</em> dedi Frannie yutkunarak.</p>

    <p>“Ne var?” dedi Stu ve omuz silkti. “En yakın hastane Maumee’de. Onu oraya götürmemiz imkânsız. Otoyol girişine kadar bile götürebileceğimizi sanmıyorum.”</p>

    <p>“Haklısın,” diye mırıldandı Glen ve kısa sakallarla kaplı yanağını sıvazladı. “Kusura bakma Harold. Çok üzgünüm. Böyle bir şeyin olabileceğini, pardon, <em>olacağını</em> biliyordum ama bilmekle yaşamak çok farklı elbette. Çalışma odamda oturup olasılıkları düşünmeye benzemediği muhakkak.”</p>

    <p>Harold nankörce bir şeyler mırıldanıp elleri ceplerinde uzaklaştı. Somurtkan, fazla irileşmiş, on yaşında bir çocuğa benziyordu.</p>

    <p>“Neden onu kıpırdatamıyoruz?” diye sordu Fran, Stu ve Glen’e umutsuzca bakarak.</p>

    <p>“Çünkü apandisi çok şiş,” dedi Glen. “Patlarsa on kişiyi öldürmeye yetecek kadar zehir vücuduna dağılacak.”</p>

    <p>Stu başını salladı.</p>

    <p>Fran’in başı dönüyordu. Apandisit mi? Bu devirde hiç sorun değildi. <em>Hiç.</em> Bazen safra taşları için falan hastaneye gittiğinizde hazır açmışken apandisinizi de alıverirlerdi. Ortaokuldayken, herkesin Biggy diye çağırdığı Charles Biggers diye bir arkadaşı yaz tatili sırasında apandisit ameliyatı olmuştu. Hastanede sadece iki üç gün kalmıştı. Tıbben, apandisinizi aldırmak hiç zahmetli değildi.</p>

    <p>Tıpkı çocuk doğurmak gibi.</p>

    <p>“Ama kendi haline bırakırsak yine patlamayacak mı?” diye sordu.</p>

    <p>Stu ve Glen huzursuzca birbirine baktı ve bir şey söylemedi.</p>

    <p>“Öyleyse Harold’ın dediği kadar kötüsünüz!” diye patladı. “Çakıyla bile olsa <em>bir şeyler</em> yapmalısınız! <em>Mecbursunuz!</em>”</p>

    <p>“Neden <em>biz?</em>” diye öfkeyle sordu Glen. “Neden <em>sen</em> yapmıyorsun? Elimizde bir tıp kitabı bile yok. Tanrı aşkına!”</p>

    <p>“Ama sen... o... bu şekilde olmamalı! <em>Apandisit ameliyatı bir şey değil ki!</em>”</p>

    <p>“Belki eski günlerde değildi. Artık kesinlikle öyle,” dedi Glen, ama Eran ağlayarak oradan uzaklaşmıştı bile.</p>

    <p class="paragraf">Saat üç civarında mahcup ve özür dilemeye hazır bir şekilde geri döndü, ama ne Glen ne de Stu kamptaydı. Harold devrik bir ağaç kütüğü üzerinde mahzunca oturuyordu. Perion, Mark’ın yanına bağdaş kurup oturmuş, nemli bir bezle yüzünü siliyordu. Yüzü solgun fakat sakindi.</p>

    <p>“Frannie!” dedi onu görünce yüzü belirgin bir şekilde aydınlanan Harold.</p>

    <p>“Selam Harold.” Perion’un yanına gitti. “Nasıl oldu?”</p>

    <p>“Uyuyor,” dedi Perion, ama uyumuyordu; Fran bile görebiliyordu. Bilinçsiz bir halde yatıyordu.</p>

    <p>“Diğerleri nereye gitti Perion? Biliyor musun?”</p>

    <p>Ona cevap veren Harold oldu. Arkasından usulca yaklaşmıştı. Fran elini saçına veya omzuna koymak istediğini hissedebiliyordu. Dokunmasını istemiyordu. Harold neredeyse her an onu yoğun bir şekilde huzursuz etmeye başlamıştı.</p>

    <p>“Kunkle’a gittiler. Bir doktor muayenehanesi aramaya.”</p>

    <p>“İşe yarar kitaplar bulabileceklerini düşünüyorlar,” dedi Perion. “Ve bazı... aletler.” Yutkununca boğazından bir ses çıktı. Elindeki bezi yanındaki su kabına batırıp sıkarak Mark’ın yüzünü serinletmeye devam etti.</p>

    <p>“Gerçekten çok üzgünüz,” dedi Harold rahatsız bir tavırla. “Kulağa nasıl geldiğini tahmin edebiliyorum, ama gerçekten üzgünüz.”</p>

    <p>Perion başını kaldırıp Harold’a bitkince gülümsedi. “Biliyorum,” dedi. “Teşekkür ederim. Kimsenin bir suçu yok. Bir tanrı yoksa tabii. Varsa, bu <em>O</em>’nun suçu. Ve onu gördüğümde hayalarını tekmelemeye niyetliyim.”</p>

    <p>At gibi bir yüzü ve kalın bir vücut yapısı vardı. İnsanların iyi taraflarını daima kötü taraflarından önce gören Fran (mesela Harold’ın bir erkek için çok güzel elleri vardı) Perion’un muhteşem kahverengi saçlarını ve zekice bakan koyu mavi gözlerini fark etmişti. Onlara New York Üniversitesi’nde antropoloji profesörü ve kadın haklarıyla AIDS kurbanlarına eşit hukuki muamele gibi birçok politik davanın aktif savunucularından olduğunu söylemişti. Hiç evlenmemişti. Bir keresinde Fran’e, Mark’ın ona bir erkekten beklediğinden çok daha iyi davrandığını söylemişti. Tanıdığı diğer erkekler ya onu görmezden gelmiş ya da diğer kızların “domuz” olarak tabir ettiği türden çıkıp onu kullanmıştı. Normal koşullar altında olsalardı Mark’ın muhtemelen onu görmezden gelecek erkekler grubuna gireceğini kabul ediyordu, ama şartlar normal değildi. Birbirlerini haziran ayının son gününde, Perion’un yazı ailesiyle geçirmek için geldiği Albany’de bulmuşlar, biraz konuştuktan sonra çürüyen cesetlerde üreyen mikroplar onlara süpergribin beceremediğini yapmadan oradan ayrılmaya karar vermişlerdi.</p>

    <p>Böylece Albany’den ayrılmışlar, ertesi gece de sevgili olmuşlardı. Gerçek bir çekim duymaktan ziyade yalnızlığın verdiği ümitsizlikle başlamıştı her şey (kendi aralarında kız kıza konuşuyorlardı ve Frannie bunları günlüğüne bile yazmamıştı). Perion ona, bu çetin dünyada iyi bir erkek olabileceğini keşfetmiş olan tüm sade kadınlar gibi hayretle karışık bir mutlulukla Mark’ın ona çok iyi davrandığını söylemişti. Onu sevmeye başlamış ve sevgisi her geçen gün artmıştı.</p>

    <p>Şimdi de başlarına bu gelmişti.</p>

    <p>“Ne komik,” dedi. “Stu ve Harold hariç buradaki herkes kolej mezunu. Normal şartlar altında olsaydık eminim sen de mezun olurdun Harold.”</p>

    <p>“Sanırım öyle,” dedi Harold.</p>

    <p>Perion tekrar Mark’a döndü ve yüzünü şefkatle silmeye devam etti. Frannie’nin aklına aile İncillerindeki renkli resimlerden biri geldi. Resimde üç kadın, ellerinde yağlar ve baharatlarla İsa’nın bedenini gömmek için hazırlıyordu.</p>

    <p>“Frannie İngilizce eğitimi alıyordu, Glen sosyoloji öğretmeniydi. Mark Amerikan tarihi üzerine doktora yapıyordu. Yazar olmak istediğine göre sen de İngilizce eğitim alırdın. Oturup harika grup tartışması yapabilirdik. Yaptık aslında, değil mi?”</p>

    <p>“Evet,” dedi Harold. Normalde yüksek olan sesi neredeyse duyulmayacaktı.</p>

    <p>“Liberal sanat eğitimi, insana nasıl düşünüleceğini öğretirmiş... bunu bir yerde okumuştum. Öğrenilen elle tutulur gerçekler ikinci sırada kalıyor. Okulda elde ettiğiniz en önemli şey, tümevarım ve tümdengelimi yapıcı bir şekilde kullanabilmek.”</p>

    <p>“Bu çok iyi,” dedi Harold. “Hoşuma gitti.”</p>

    <p>Şimdi eli Fran’in omzuna gerçekten dokunuyordu. Frannie omuz silkerek elinden kurtulmaya çalışmadı, ama varlığının her an farkındaydı ve mutsuzdu.</p>

    <p>“Ama aslında iyi falan değil,” dedi Perion ve şaşıran Harold elini Fran’in omzundan çekiverdi. Frannie, kendini bir anda hafiflemiş hissetti.</p>

    <p>“Değil mi?” diye çekingence sordu Harold.</p>

    <p>“Mark <em>ölüyor!</em>” dedi Perion. Sesi fazla çıkmıyordu, ama öfke ve çaresizlik doluydu. “Tüm zamanımızı yatakhanelerde veya ucuz öğrenci evlerinde birbirimize saçmalıklar anlatmayı öğrenmekle harcadığımız için ölüyor. Ah, sana Yeni Gine yerlilerini anlatabilirim ve Fran de İngiliz şairlerinin edebi tekniğini açıklayabilir ama bunların Mark’ıma ne faydası olur?”</p>

    <p>“Aramızda tıp okuyan biri olsaydı...” diye söze başladı Fran çekinerek.</p>

    <p>“Evet, olsaydı farklı olurdu. Ama yok. Aramızda bir araba tamircisi veya bir ineği ya da atı tedavi eden bir veterineri <em>izlemiş</em> biri bile yok.” Mavi gözleri daha da karararak onlara baktı. “Sizi sevmiş olsam da şu an Bay Tamirci için hepinizi feda edebilirdim. Hiçbir şey yapmadığınız takdirde ne olacağını bildiğiniz halde ona dokunmaya korkuyorsunuz. Ben de sizin gibiyim... kendimi ayrı tutmuyorum.”</p>

    <p>“En azından iki...” dedi Fran ve sustu. <em>En azından iki adam gitti,</em> diyecekti ki Harold oradayken bunun talihsiz bir cümle olacağını fark etti. “En azından Stu ve Glen gitti. Hiç yoktan iyidir, değil mi?”</p>

    <p>Perion içini çekti. “Evet, bu da bir şey. Ama gitmek Stu’nun kararıydı, değil mi? Aramızda, burada durup çaresizce beklemekten başka herhangi bir şey denemenin daha iyi olacağına nihayet karar verebilen tek kişi.” Frannie’ye baktı. “Sana daha önce geçimini nasıl sağladığını söylemiş miydi?”</p>

    <p>“Bir fabrikada çalışıyormuş,” dedi Fran hemen. Hızlı cevabı üzerine Harold’ın kaşlarının hafifçe çatıldığını fark etmemişti. “Hesap makinelerinin devrelerini takıyormuş. Bir bilgisayar teknisyeni olduğu söylenebilir herhalde.”</p>

    <p>“Daha neler!” dedi Harold yüzünde ekşi bir gülümsemeyle.</p>

    <p>“İçimizde, bir şeyleri parçalara ayırmaktan anlayan kişi o,” dedi Perion. “Bay Bateman ile ona yapacakları şey Mark’ı öldürecek, bundan neredeyse eminim, ama birileri onu iyileştirmeye çalışırken ölmesi, böyle... sanki bir sokak köpeğiymiş gibi, hiçbir şey yapmayıp sadece izleyerek beklerken ölmesinden daha iyi.”</p>

    <p>Bunun üzerine ne Fran ne Harold bir şey söyleyebildi. Sadece kadının yanında oturup Mark’ın solgun yüzüne baktılar. Bir süre sonra Harold terli elini yine Fran’in omzuna koydu. Frannie’nin içinde çığlık atma isteği uyandı.</p>

    <p class="paragraf">Stu ve Glen dörde çeyrek kala geldi. Motosikletin arkasına bir doktorun muayene çantası ve birkaç kalın kitap bağlanmıştı.</p>

    <p>“Deneyeceğiz,” dedi Stu sadece.</p>

    <p>Perion başını kaldırdı. Yüzü solgun ve bitkin, sesi sakindi. “Yapar mısın? Lütfen. İkimiz de denemeni istiyoruz.”</p>

    <p class="paragraf">“Stu?” dedi Perion.</p>

    <p>Saat dördü on geçiyordu. Stu ağacın altına serilmiş olan muşambanın yanında diz çökmüştü. Yüzünden oluk oluk ter boşanıyordu. Parlak gözlerinde çılgınca bir bakış vardı. Frannie bir kitabı Stu’nun önünde açık tutuyor, o ne zaman bakıp başını sallasa iki sayfa arasında geçiş yapıyordu. Suratı korkutucu bir solgunlukta olan Glen Bateman elinde bir makara beyaz iplikle Stu’nun hemen yanında bekliyordu. Aralarında, paslanmaz çelikten aletlerin dizili olduğu bir kutu açık halde duruyordu. Kutuya kan sıçramıştı.</p>

    <p>“Burada!” diye bağırdı Stu. Sesi aniden yükselip sertleşmiş, mutlu bir tona bürünmüştü. Gözleri iyice kısılıp iki çizgi halini almıştı. “Onu buldum! Burada! Tam burada!”</p>

    <p>“Stu?” dedi Perion.</p>

    <p>“Fran, bana diğer sayfayı göster! Çabuk! Çabuk!”</p>

    <p>“Çıkarabilir misin?” diye sordu Glen. “Tanrım, Doğu Teksas, gerçekten yapabileceğini düşünüyor musun?”</p>

    <p>Harold gitmişti. Bir elini ağzına bastırarak partiden erken ayrılmıştı. On beş dakikadır doğu yönünde küçük bir ağaç korusunun içinde, sırtı onlara dönük halde duruyordu. Geniş yüzünde ümit dolu bir ifadeyle onlara döndü.</p>

    <p>“Bilmiyorum,” dedi Stu. “Ama yapabilirim. Bir ihtimal yapabilirim.”</p>

    <p>Fran’in gösterdiği renkli resme baktı. Dirseklerine kadar kana bulanmış, kıpkırmızı eldivenler giymiş gibi görünüyordu.</p>

    <p>“Stu?” dedi Perion.</p>

    <p>“Yukarıda ve aşağıda diğerlerinden bağımsız,” diye fısıldadı Stu. Gözleri pırıl pırıl parlıyordu. “Apandisit. Kendi içinde. Bu... alnımı sil, Frannie, Tanrım, domuz gibi terliyorum... teşekkürler... off, gereğinden fazla kesmek istemiyorum... şunlar kahrolası bağırsakları... ama mecburum. Mecburum.”</p>

    <p>“Stu?” dedi Perion.</p>

    <p>“Bana makası ver Glen. Hayır, o değil. Küçüğü.”</p>

    <p><em>“Stu.”</em></p>

    <p>Nihayet kadına baktı.</p>

    <p>“Gerek kalmadı.” Sesi sakin, yumuşaktı. “Öldü.”</p>

    <p>Stu kısılmış gözleri yavaşça açılarak ona baktı.</p>

    <p>Perion başını salladı. “Neredeyse iki dakika oluyor. Ama teşekkürler. Denediğin için sağ ol.”</p>

    <p>Stu uzunca bir süre ona baktı. “Emin misin?” diye fısıldadı sonunda.</p>

    <p>Perion başını tekrar salladı. Gözyaşları yanaklarından usulca süzülüyordu.</p>

    <p>Elindeki küçük neşteri bırakan Stu, onlara arkasını döndü ve yüzünü çaresizce ellerine gömdü. Glen çoktan kalkmış, arkasına bakmadan, omuzları çökmüş halde oradan uzaklaşmıştı.</p>

    <p>Frannie, Stu’ya sarıldı.</p>

    <p>“Buraya kadarmış,” dedi Stu. Kızı korkutan hissiz bir tonda, alçak sesle aynı şeyi tekrarlayıp duruyordu. “Buraya kadarmış. Bitti. Hepsi buymuş. Buraya kadarmış.”</p>

    <p>“Elinden geleni yaptın,” dedi Fran ve uçup gidecekmişçesine daha da sıkı sarıldı.</p>

    <p>“Buraya kadarmış,” dedi Stu tekrar donuk bir kabullenmişlikle.</p>

    <p>Frannie, onu kendine doğru iyice çekti. Son üç buçuk haftadır kafasını meşgul eden düşüncelere, ona olan tehlikeli duygularına rağmen hiçbir şey yapmamış, belli edecek hiçbir harekette bulunmamıştı. Hislerini belli etmemek için neredeyse acı verecek kadar özen göstermişti. Harold’la olan konu fazlasıyla hassastı. Aslında Stu’ya olan hislerini şimdi de gösteriyor sayılmazdı. Ona bir âşık gibi sarılıyor değildi. Bu, hayatta kalmayı başarmış birinin, bir diğerine tutunmasıydı. Stu da bunu anlıyor gibiydi. Elleri yükselip omuzlarından sıkıca tuttu ve haki gömleğinde, onları mutsuzluk veren bir suçun ortaklarıymış gibi damgalayan, kanlı el izleri bıraktı. Bir alakarga bir yerlerde keskin bir sesle öttü ve Perion ağlamaya başladı.</p>

    <p>Hayatta kalanların sarılmasıyla âşıklarınki arasındaki farkı bilmeyen Harold Lauder, Frannie ve Stu’ya içinde aniden beliren bir şüphe ve korkuyla baktı. Bir süre sonra hiddetle çalılar arasına dalıp gözden kayboldu ve akşam yemeğinden çok sonra döndü.</p>

    <p class="paragraf">Frannie ertesi sabah erkenden uyandı. Biri onu sarsıyordu. Gözümü açınca Glen veya Harold olduğunu göreceğim, diye düşündü mahmur bir şekilde. Tekrar yapacağız, doğrusunu yapana dek devam edeceğiz. Tarihten ders almayanlar...</p>

    <p>Ama onu sarsan Stu’ydu. Gün neredeyse ağarmıştı; yüzünü göstermeye başlayan güneş, sabah sisi arasında ince bir katman pamuğa sarılmış altın gibi görünüyordu. Diğerleri gömülmüş, uyuyordu.</p>

    <p>“Ne oldu?” diye sordu doğrularak. “Bir sorun mu var?”</p>

    <p>“Yine rüya görüyordum,” dedi Stu. “Yaşlı kadını değil, diğeri... diğerini. Kara Adam’ı. Çok korktum. Bu yüzden...”</p>

    <p>“Yeter,” dedi Stu’nun yüzündeki ifadeden korkan Frannie. “Neyse onu söyle, <em>lütfen.</em>”</p>

    <p>“Perion. Veronal. Glen’in çantasından almış.”</p>

    <p>Frannie tıslarcasına bir nefes aldı.</p>

    <p>“Ah, Tanrım. Ölmüş Frannie. Ne hale geldik, baksana.”</p>

    <p>Fran konuşmaya çalıştı ama başaramadı.</p>

    <p>“Diğerlerini uyandırsam iyi olur sanırım,” dedi Stu dalgınca. Kısa sakallarla kaplı yanağını ovuşturdu. Fran, ona sarıldığında yanağının yanağında bıraktığı hissi hâlâ hatırlıyordu. Stu sersemce ona döndü. “Ne zaman bitecek?”</p>

    <p>“Biteceğini sanmıyorum,” dedi Frannie yumuşak bir sesle.</p>

    <p>Bakışları günün ilk ışıklarının aydınlığında kenetlendi.</p>

    <p class="paragraf orta"><em>FRAN GOLDSMITH’İN GÜNLÜĞÜNDEN</em></p>

    <p class="tarih sag"><em>12 Temmuz 1990</em></p>

    <p>Bu akşam Guilderland’ın hemen batısında kamp kurduk. Nihayet Büyük Otoyol’a, 80/90 Karayolu’na çıktık. Dün öğleden sonra Mark ve Perion (sence de güzel bir isim değil mi? bence öyle) ile karşılaşmamızın heyecanı biraz dindi. Bize katılmayı kabul ettiler... hatta bizden önce davranıp onlar teklif etti.</p>

    <p>Gerçi Harold’ın öyle bir teklifte bulunacağından pek emin değilim. Nasıl biri olduğunu biliyorsun. Taşıdıkları silahlar da gözünü korkutmuştu zaten (bence Glen de biraz korkmuştu). Arkalarında yarı otomatik tüfek bile vardı (iki adet). Ama en büyük sebep Harold’ın daima gösterinin yıldızı olmayı istemesi... varlığını mutlaka belli etmek ister, bilirsin.</p>

    <p>HAROLD’IN PSİKOLOJİSİ ile pek çok sayfa doldurmuşumdur herhalde. Onu şimdiye kadar tanımadıysan hiç tanıyamayacaksın demektir. O ukalaca tavrı ve küçümseyen sözlerinin gerisinde özgüveni eksik, küçük bir çocuk var. Her şeyin değiştiğine tam anlamıyla inanamıyor. Bir parçası –kanımca oldukça büyük bir parça– lisede ona eziyet eden sınıf arkadaşlarının mezarlarından çıkıp gelerek onunla alay etmesini, Amy’nin bahsettiği gibi Otuzbirci Lauder diye seslenmesini bekliyor gibi. Bazen Ogunquit’te bir araya gelmeseydik onun için (benim için de) daha iyi olurdu diye düşünüyorum. Ben eski hayatının bir parçasıyım, bir zamanlar ablasının en iyi arkadaşıydım, falan filan. Harold’la olan tuhaf ilişkimin özeti şu: Garip görünse de, şu an bildiklerimi biliyor olsaydım, güzel arabalı çocuklar ve Sweetie’den alınan kıyafetlerden başka neredeyse hiçbir şeyden bahsetmeyen, sadece kasabanın yerlilerinden birinin olabileceği gibi, gerçek bir Ogunquit züppesi olan (ölünün arkasından konuştuğum için Tanrı beni affetsin ama bu söylediğim doğru) Amy yerine arkadaş olarak Harold’ı seçerdim. Harold kendi çapında ilginç biri. Tüm zihinsel yeteneğini bir <em>acayip</em> olmak için kullanmadığında öyle yani. Ama görüyorsun ya Harold birinin kendisi için iyi düşünceleri olabileceğine ihtimal vermiyor. Tüm sorunlarını bu pek cesur olmayan yeni dünyaya taşımaya kararlı. O çok sevdiği Payday’ler ve çikolatalarla birlikte sırt çantasına koyabilir.</p>

    <p>Of Harold Tanrım, bilmiyorum.</p>

    <p><em>Hatırlanacak Şeyler:</em> Gillette papağanı. “Lütfen Charmin’i sıkmayın.” <em>“Oh... BEEEE!”</em> diyen, yürüyen sürahi. “Kadın bir jinekolog tarafından yaratılan O. B. Tampon.” Converse All-Stars. <em>Yaşayan Ölülerin Gecesi.</em> Bırrr! Sonuncu hedefe çok yakındı. Bırakıyorum.</p>

    <p class="paragraf tarih sag"><em>14 Temmuz 1990</em></p>

    <p>Bugün öğle yemeği sırasında uzun uzun rüyalardan bahsettik, bu yüzden mola muhtemelen gereğinden fazla uzun sürdü. Bu arada Batavia, New York’un hemen kuzeyindeyiz.</p>

    <p>Dün, Harold çekingence (ona göre) “rüya döngüsünü” kırıp kıramayacağımızı görmek için düşük dozlarda Veronal almamızı önerdi. Kimsenin şüphelenmemesi için bu fikre karşı çıkmadım, ama hapları içmemeye karar verdim. Yalnız Kovboy’a (umarım yalnızdır, ikizlerle başa çıkabileceğimi sanmıyorum) nasıl bir etkisi olacağını bilmediğimden riske girmek istemedim.</p>

    <p>Veronal önerisi kabul görünce Mark, “Böyle şeyleri fazla düşünmeye gelmiyor,” dedi. “Bir de bakmışsınız yakında hepimiz kendimizi Musa veya Yusuf sanıyoruz ve Tanrı’yla telefon görüşmeleri yapıyoruz.”</p>

    <p>“Kara Adam’ın cennetten aradığı söylenemez,” dedi Stu. “Bence telefon çok daha aşağıda bir yerlerden geliyor.”</p>

    <p>“Bir başka deyişle şeytan peşimizde,” diye atladı Frannie.</p>

    <p>“Bu da herhangi bir açıklama kadar iyi,” dedi Glen. Hepimiz ona bakınca devam etti. Biraz savunmaya çekilmiş gibiydi. “Eh, teolojik açıdan bakılınca cennet ve cehennem arasındaki halat çekme yarışının galibini belirleyen düğüme benzediğimiz söylenebilir, değil mi? Salgından kurtulan Cizvit varsa bahse girerim mutluluktan deliriyordur.”</p>

    <p>Mark bunun üzerine kahkahalarla güldü. Ben pek anlamadım, ama sessiz kaldım.</p>

    <p>“<em>Bence</em> her şey çok saçma,” diye araya girdi Harold. “Yakında Edgar Cayce ve ruhların geçişi konusuna gireceksiniz.”</p>

    <p>Cayce’yi <em>Case</em> gibi telaffuz etmişti. Hatasını düzelttiğimde (Kansas City’nin baş harflerini söyler gibi) bana KORKUNÇ HAROLD SOMURTMASI ile baktı. Hatalarını düzelttiğinde sana minnet duyacak insanlardan olmadığı muhakkak, sevgili günlük!</p>

    <p>“Ne zaman belirgin bir doğaüstü olay gerçekleşse,” dedi Glen. “Duruma uyan ve içsel mantığını koruyan tek açıklama teolojiktir. Bu yüzden fizik ve din modern-zamanlar inanç-iyileştiricilerine gelene kadar tarih boyunca el ele ilerlemiştir.”</p>

    <p>Harold söyleniyordu, ama Glen yine de devam etti.</p>

    <p>“İçimden bir his, hepimizde biraz medyumluk olduğunu söylüyor... ve öyle köklü bir parçamız ki normal şartlar altında nadiren fark ediyoruz. Geniş çapta engelleyici bir yetenek olabilir, belki bu yüzden de fark edilmiyordur.”</p>

    <p>“Neden?” diye sordum.</p>

    <p>“Çünkü negatif bir etken Fran. İçinizde D. L. Staunton’ın 1958 tarihli tren ve uçak kazaları çalışmasını okuyan var mı? Aslında ilk olarak bir sosyoloji dergisinde yayımlanmıştı, ama sansasyon gazeteleri ara sıra konuyu gündeme getirir.”</p>

    <p>Başlarımızı iki yana salladık.</p>

    <p>“Okusanız iyi olur,” dedi. “James Staunton, gizemli konular üstünde hobi olarak çalışan, yumuşak başlı bir klinik sosyoloğuydu. Birinci elden araştırmalar yapmak üzere diğer tarafa geçmeden önce birkaç makale yazdı.”</p>

    <p>Harold burun kıvırdı, ama Stu ve Mark sırıtıyordu. Sanırım ben de.</p>

    <p>“Bize trenleri ve uçakları anlat hadi,” dedi Perion.</p>

    <p>“Staunton 1925’ten sonra gerçekleşen elliden fazla uçak kazasının ve 1900’den sonra gerçekleşen iki yüzden fazla tren kazasının verilerini toplamış. Hepsini bilgisayara yüklemiş. Temel olarak üç faktörü ilişkilendirmeye çalışıyormuş: kaza yapan araçlarda bulunanlar, ölenler ve aracın kapasitesi.”</p>

    <p>“Neyi ispatlamaya çalıştığını anlamadım,” dedi Stu.</p>

    <p>“Anlamak için bilgisayara girdiği ikinci veri serisini bilmek gerek. Bu kez kaza yapmayan eşit sayıda uçak ve tren bilgisi girmiş.”</p>

    <p>Mark başını salladı. “Bir kontrol grubu ve bir deney grubu. Yeterince sağlam görünüyor.”</p>

    <p>“Ulaştığı sonuç basit, ancak ima ettikleri sarsıcıymış. Altta yatan istatistiksel gerçeğe ulaşabilmek için o kadar çok uğraşmak zorunda kalması ne ayıp.”</p>

    <p><em>“Ne gerçeği?”</em> diye sordum.</p>

    <p>“Dolu uçaklar ve trenler nadiren kaza yapar,” dedi Glen.</p>

    <p>“Saçmalığın <em>DANİSKASI!</em>” Harold neredeyse çığlık çığlığaydı.</p>

    <p>“Pek sayılmaz,” dedi Glen sakince. “Bu Staunton’ın teorisiydi ve bilgisayar onu destekledi. Kaza yapan taşıtlardaki yolcu doluluk oranı %61’miş. Kaza yapmayanlarda ise bu oran %76. %15’lik bir fark, önemlidir. Staunton’a göre fark %3 olsaydı üzerinde düşünmeye değmezdi. Teksas büyüklüğünde bir anomali. Staunton’ın ulaştığı sonuca göre insanlar hangi araçların kaza yapacağını <em>biliyordu...</em> yani bilinçsizce geleceği görüyorlardı.</p>

    <p>“Sally Teyze Chicago’dan San Diego’ya giden 61 uçuş numaralı uçak kalkmadan midesinden rahatsızlanır. Uçak Nevada Çölü’ne düştüğünde herkes şöyle der: ‘Ah Sally Teyze, o mide ağrısı Tanrı’nın bir lütfuydu.’ Ama James Staunton’dan önce hiç kimse midesi... veya başı ağrıyan... ya da beden beyne bir şeylerin ters gideceği mesajını vermeye çalıştığında bacaklarda beliren o garip hissi duyan <em>otuz</em> kişi olduğunu fark etmemişti.”</p>

    <p>“Buna inanmam mümkün değil,” dedi Harold başını hafif bir kederle iki yana sallayarak.</p>

    <p>“Eh,” dedi Glen. “Staunton’ın makalesini ilk okuyuşumdan bir hafta sonra bir Majestic Havayolları Jeti Logan Havaalanı’na çakıldı. Ortalık birazcık durulduktan sonra Logan’daki Majestic bürosunu aradım. Manchester <em>Sendika-Lideri</em>’nden bir muhabir olduğumu söyledim... iyi bir amaç için söylenmiş beyaz bir yalan. Onlara uçak kazalarıyla ilgili bir haber hazırladığımı ve kaza yapan uçuşa, kaç yolcunun gelmediğini sordum. Adam şaşırmıştı, havayolu personelinin de bu konuyu konuşmakta olduğunu söyledi. Rakam, on altıydı. On altı kişi gelmemişti. Denver’dan Boston’a olan uçuşlarda gelmeyen yolcu sayısının ortalama kaç olduğunu sordum, üç dedi.”</p>

    <p>“Üç,” diye tekrarladı Perion şaşkınca.</p>

    <p>“Evet. Adam devam etti. On beş kişinin de <em>iptal ettiğini,</em> bunun ortalamasının ise sekiz olduğunu söyledi. Yani kazadan sonraki manşetler LOGAN’DAKİ UÇAK KAZASINDA 94 KİŞİ ÖLDÜ yerine 31 KİŞİ LOGAN FELAKETİNDEN KURTULDU da olabilirmiş.”</p>

    <p>Eh... medyumluk üzerine daha epey uzun bir süre konuşuldu, ama konu <em>bizim</em> rüyalarımızdan ve kaynağının gökyüzündeki büyük güç olup olmadığından oldukça uzaklaştı. Daha sonra (Harold daha önce tiksintiyle ortamdan uzaklaşmıştı) Stu, Glen’e sordu. “Hepimizde medyumluk varsa sevdiğimiz birinin öldüğünü ya da bir hortumun evimizi söküp parçaladığını nasıl hissetmiyoruz?”</p>

    <p>“Tıpkı, bu dediğin örneklere benzeyen vakalar var,” dedi Glen. “Ama bu kadar yaygın... veya bilgisayar yardımıyla ispatlanmalarının kolay olmadığını kabul ediyorum. İlginç bir nokta. Bir teorim var...”</p>

    <p>(Ne zaman yok ki, değil mi, günlük?)</p>

    <p>“...ve evrimle ilgili. Biliyorsunuz, bir zamanlar insanların kuyruğu varmış, bütün bedenleri kürkle kaplıymış ve duyuları şimdi olduğundan çok daha keskinmiş. Şimdi bunlar neden yok? Çabuk Stu! Sınıfın en çalışkanı olmak için sana bir fırsat!”</p>

    <p>“Herhalde insanlar araba kullanırken artık neden güneş gözlüğü takmıyorsa ondan. Bazen bir şeyleri aşar, geride bırakırsın. Artık ihtiyaç duymadığın bir noktaya gelmişsindir.”</p>

    <p>“Kesinlikle. Pratikte işe yaramıyorsa bu hislerin ne anlamı var? Ofisinde masada otururken, aniden karının marketten dönerken bir trafik kazasında öldüğünü hissetmenin sana ne faydası var? Nasılsa biri arayıp sana haber verecek, değil mi? Bir zamanlar öyle bir yeteneğimiz varsa bile şimdi çoktan zayıflamış, neredeyse yok olmuş. Kuyruklarımız ve kürklerimiz gibi.</p>

    <p>Bu rüyalarda asıl ilgimi çeken,” diye devam etti. “Gelecekteki bir mücadeleye işaret ediyor gibi oluşları. Bir öncünün... ve hasmının belli belirsiz görüntüsü gönderiliyor sanki. Rakip de denebilir. Eğer öyleyse, önümüzde yolcu listesinde isimlerimizin bulunduğu bir uçuş var... ve karın ağrıları çekiyoruz demektir. Belki bize geleceğimizi kendi ellerimizle şekillendirme fırsatı sunuluyor. Dördüncü boyutsal bir tür irade: olaylar gerçekleşmeden seçme şansı.”</p>

    <p>“Ama rüyaların <em>anlamını</em> bilmiyoruz,” dedim.</p>

    <p>“Bilmiyoruz, haklısın. Ama bilebiliriz. Birazcık medyumluk kabiliyeti bize ilahilik sıfatı verir mi bilmem; görme yeteneğini Tanrı’nın varlığına dair bir işaret olarak görmeden kabul eden pek çok insan var ve ben de onlardan biriyim; ama bizi ürkütmelerine rağmen bu rüyaların yapıcı bir kuvvet olduğuna inanıyorum. Sonuç olarak, Veronal konusunda artık farklı düşüncelerim var. Hapları içmek, karın ağrısını kesmek için Pepto-Bismol içmeye ve ardından uçağa binmeye benziyor.”</p>

    <p><em>Hatırlanacak Şeyler:</em> Gerilemeler, kıtlıklar, bir galon benzinle otoyolda doksan kilometre ilerleyebilen Ford Growler prototipi. Mucize bir araba. Hepsi bu; bırakıyorum. Yazdıklarımı kısa tutmazsam bu günlük Yalnız Kovboy gelmeden (lütfen Silver adında bir atın üstünde olmasın) <em>Rüzgâr Gibi Geçti</em> kadar uzun olacak. Ah evet, hatırlanacak bir şey daha. Edgar Cayce. Onu unutamam. Rivayete göre rüyasında geleceği görmüş.</p>

    <p class="paragraf tarih sag"><em>16 Temmuz 1990</em></p>

    <p>Sadece iki not, ikisi de rüyalarla ilgili (bkz. iki sayfa önceki yazı). Birincisi, Glen Bateman son iki gündür son derece solgun ve sessiz. Bu gece fazladan bir doz Veranol aldığını gördüm. Tahminimce iki gece ilacı almadı ve sonuç olarak ÇOK kötü rüyalar gördü. Bu beni endişelendiriyor. Keşke ona bu konuyu bir şekilde açabilsem ama nasıl yapacağımı bilmiyorum.</p>

    <p>İkincisi, kendi rüyalarım. Evvelki gece rüya görmedim (tartışmamızdan sonraki gece) bebekler gibi uyumuşum, hiçbir şey hatırlamıyorum. Dün gece ilk kez yaşlı kadını gördüm. Şimdiye kadar söylenenlere ekleyebileceğim fazla bir şey yok. İYİLİK ve ŞEFKAT dolu bir hava yayması dışında. Stu’nun Harold’ın tüm iğnelemelerine rağmen neden Nebraska’ya gitmekte ısrar ettiğini anladım sanırım. Bu sabah uyandığımda tazelenmiş gibiydim ve içimde o yaşlı kadına, Abagail Ana’ya ulaşabilirsek her şeyin yoluna gireceğine dair bir his vardı. Umarım gerçekten oradadır. (Bu arada kasabanın isminin Hemingford Home olduğundan neredeyse eminim.)</p>

    <p><em>Hatırlanacak Şeyler:</em> Abagail Ana!</p>
  </div>
</body>
</html>
