<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">48. Bölüm</h2>

    <p>Sıcaktan beyni haşlanmış, midesi bulanmıştı; uzun bir yokuşu sendeleyerek tırmandı. Hava o kadar sıcaktı ki yükselen hava buharlaşıyordu. Bir zamanlar Donald Merwin Elbert idi, şimdiyse sonsuza dek Çöpçü Adam’dı ve efsanevi şehir, Yedinin-Biri, Cibola’ya<a href="../Text/Section0108.xhtml#Footnote0012" id="Backlink0012"><sup>[12]</sup></a> bakıyordu.</p>

    <p>Ne kadar zamandır batıya doğru ilerlediğini Tanrı bilirdi, Çöpçü Adam bilmiyordu. Günler geçmişti. Geceler. Ah, geceleri hatırlıyordu!</p>

    <p>Paçavraya dönmüş giysileri içinde ayakta sallanarak duruyor, Cibola’ya, Vadedilmiş Şehir’e, Hayaller Şehri’ne bakıyordu. Perişan haldeydi. Cheery Petrol tankının etrafını dolanarak saran merdivenin üstünden atladığı sırada kırdığı bileği düzgün kaynamamıştı. Kirli ve sıkı bandajın altında iğrenç bir yumru halinde duruyordu. O elindeki bütün parmakların kemikleri bir şekilde uzamış, eli Quasimodo pençesine dönüşmüştü. Yanan sol kolu dirsekten omza kadar yavaş iyileşen yaralarla kaplıydı. Artık ilk zamanlardaki gibi kötü kokmuyordu ve iltihaplar akmıştı, ama taze derisi ucuz bir oyuncak bebek gibi pembe ve tüysüzdü. Sırıtan, delice bir ifade olan suratı güneşten yanmıştı, derisi soyuluyordu. Uzamış, dağınık sakallar ve bisikletinin ön tekerleği çıktığında yere kapaklanmasıyla oluşan, artık kabuk tutmuş yaralar yüzünü kaplamıştı. Rengi solmuş, ter lekeleriyle kaplı, mavi bir J. C. Penney iş gömleğiyle leş gibi bir kadife pantolon giyiyordu. Kısa bir süre önce yeni olan sırt çantası artık sahibine benzemişti. Bir askısı kopmuş. Çöpçü, onu uyduruk bir düğümle tekrar bağlamıştı. Çanta şimdi perili evdeki menteşesi çıkmış bir panjur gibi yamuk bir şekilde sırtına asılıydı. Her tarafı toz toprak içindeydi. Ayağındaki Keds ayakkabılar parçalanmıştı, parçaları kaba ipler bir arada tutuyordu. Çizilmiş, çöl tozuyla kaplı bilekleri çorapsızdı.</p>

    <p>Uzakta, aşağıda kalan şehre gözünü dikmiş, bakıyordu. Yüzünü top madeni rengindeki vahşi gökyüzüne ve bir fırının içindeymişsiniz hissi veren kızgın güneşe çevirdi. Bir çığlık attı. Susan Stern’ün Tavşan Roger’ın kafasını kendi çiftesinin kabzasıyla kırdığında attığına benzer, zafer dolu, vahşi bir çığlıktı.</p>

    <p>Çöl rüzgârı, kumları yola doğru savururken 15. Karayolu’nun kızgın asfaltı üstünde titrek bir zafer dansı yaptı. Dağların testere dişlerine benzeyen mavi zirveleri, binlerce yıldır yaptıkları gibi, gökyüzüne doğru umursamazca yükseliyordu. Yolun diğer tarafında bir Lincoln Continental ve bir T-Bird, kumlar içinde neredeyse gömülmüş halde duruyordu. İçlerinde mumyalaşmış cesetler vardı. Çöpçü’nün bulunduğu tarafta, biraz ileride bir kamyonet ters dönmüştü. Tekerlekleri dışında tamamı kuma gömülmüştü.</p>

    <p>Dans etti. Parçalanmış ayakkabılar içindeki ayakları, sarhoş bir denizcinin dansına benzeyen figürlerle inip yükseliyordu. Gömleğinin paralanmış eteği uçuşuyordu. Matarası, çantasına çarparak tok sesler çıkarıyordu. Bileğindeki bandajın sarkık uçları, rüzgârın kızgın nefesiyle titreşiyordu. Teninin pembe, pürüzsüz, yanık kısmı çiğ bir şekilde parlıyordu. Şakaklarındaki damarlar belirginleşmişti. Bir haftadır Tanrı’nın tavasındaydı. Utah’tan Arizona’nın ucuna, ardından Nevada’ya geçmiş, güneybatıya doğru ilerliyordu. Aklını iyiden iyiye kaybetmişti.</p>

    <p>Dans ederken monoton bir şekilde şarkı söylüyor, Terre Haute Enstitüsü’nde kaldığı zamanlarda çok popüler olan bir şarkıyı mırıldanıyordu. “Tower of Power” adında zenci bir grubun “Down to the Nightclub” isimli parçasının melodisiydi, ama sözler kendi uydurmasıydı.</p>

    <p>“Ci-a-bola, Ci-a-bola, bamp-ti, bamp-ti bamp! Ci-a-bola, Ci-a-bola, bamp-ti, bamp-ti bamp!” Her bamp! kısmında havaya sıçrıyordu. Dans ve şarkı, ısı her şeyi yüzer hale getirip sert, parlak gökyüzü grileşene ve yarı baygın halde, kalbi cansız göğsünde gümbürdeyerek yere yığılana dek devam etti. Gücünün son kırıntılarını kullandı ve anlaşılmaz sözler geveleyip sırıtarak kamyonetin gölgesine doğru emekledi. Sıcakta titriyor, sık nefesler alıyordu.</p>

    <p>“Cibola!” dedi çatlak sesle. “Bampti-bampti-bamp!</p>

    <p>Pençesiyle matarasının askısını omzundan indirdi ve çalkaladı. Neredeyse boşalmıştı. Önemli değildi. Son damlasına kadar içip, güneş batana kadar orada yatacak, ardından yürümeye devam ederek meşhur şehir Cibola’ya gidecekti. Yedinin-Biri. O gece altın çeşmelerden kana kana su içecekti. Ama yakıcı güneş batmadan yola çıkmayacaktı. En büyük ateşböceği Tanrı’ydı. Bir zamanlar Donald Merwin Elbert adında bir çocuk, yaşlı Bayan Semple’ın emeklilik çekini yakmıştı. Aynı çocuk, Powtanville’deki kiliseyi de yakmıştı. Bu kabukta Donald Merwin Elbert’tan kalan bir şey varsa, o da Gary, Indiana’daki petrol tanklarıyla birlikte yanıp kül olmuştu mutlaka. Dokuz düzineden fazlaydılar ve havai fişekler gibi havaya uçmuşlardı. Tam 4 Temmuz için uygun zamanda. Güzel. Ve bu felaketten sonra geride sadece Çöpçü Adam kalmıştı. Sol kolu cılk yara içinde, içinde asla sönmeyecek bir yangınla... en azından bedeni kömürleşene kadar.</p>

    <p>Ve bu gece Cibola’nın sularından içecekti, evet ve tadı şaraba benzeyecekti.</p>

    <p>Matarayı açtı ve sıcaktan artık kaynamış olan suyu içti. Bitirince matarayı çöle fırlattı. Alnında çiy taneleri gibi ter damlaları belirmişti. Suyun yarattığı kramplarla titreyerek yerde yattı.</p>

    <p>“Cibola!” diye mırıldandı. “Cibola! Geliyorum! Ne istersen yapacağım! Sana canım feda! Bampti-bampti-bamp!”</p>

    <p>Susuzluğu birazcık olsun dindiği için üzerine bir uyuşukluk çöktü. Bir düşünce zihninde buzdan bir hançer gibi belirdiği sırada uykuya dalmak üzereydi.</p>

    <p><em>Ya Cibola bir serapsa?</em></p>

    <p>“Hayır,” diye mırıldandı. “Hayır, ı-ıh, değil.”</p>

    <p>Ama basitçe inkâr etmek, bu fikri kafasından uzaklaştırmaya yetmemişti. Hançer deşiyor, dönüyor, uykuyu kol mesafesinden daha fazla yaklaştırmıyordu. Ya suyunun kalanını bir serabı kutlayarak harcadıysa? Deliliğini kendine özgü bir şekilde kavrayabiliyordu, bu delilerin yapabildiği bir şeydi. Gördüğü bir serapsa çölde ölecek ve akbabalara yem olacaktı.</p>

    <p>Sonunda, bu korkunç olasılığa daha fazla dayanamayarak ayağa kalktı ve sendeleyerek yola çıktı. Baş dönmesi ve bulantıya aldırmadan yürümeye devam etti. Tepenin ortasında durup avizeağacı, horozibiği ve diğer çöl bitkilerinin olduğu geniş düzlüğe baktı. Nefesi boğazına takıldı ve dikenlere takılmış bir kol ağzı gibi kurtularak bir iç çekiş halinde çıktı.</p>

    <p>Oradaydı işte!</p>

    <p>Yıllar boyu pek çok kişinin aradığı efsane şehir sonunda Çöpçü Adam tarafından bulunmuştu!</p>

    <p>Kuleleri ve sokakları, kızgın güneş altında, mavi dağların ortasındaki çölde parlıyordu. Palmiyeler vardı... palmiyeleri görebiliyordu... ve bir hareket... ve <em>su!</em></p>

    <p>“Ah, Cibola...” diye mırıldandı yumuşak sesle ve sarsak adımlarla kamyonetin gölgesine döndü. Göründüğü kadar yakın değildi, biliyordu. Bu gece, Tanrı’nın meşalesi gökyüzünü terk ettikten sonra daha önce hiç yürümediği kadar yürüyecekti. Cibola’ya varacak ve ilk işi, bir havuza dalmak olacaktı. Sonra <em>onu,</em> buraya gelmesini isteyen adamı bulacaktı. Korkunç bir şekilde yanmış olan koluna rağmen onu bir ay gibi bir sürede dağlar ve ovaların ardından buraya getiren adamı.</p>

    <p>O, Kara Adam, sert adam. Çöpçü Adam’ı Cibola’da bekliyordu ve gecenin orduları, batıdan gelip yükselen güneşe doğru at sürecek beyaz yüzlü ölüler onundu. Sırıtarak, coşarak, ter ve barut kokarak geleceklerdi. Çığlıklar atılacaktı, ama çığlıklar Çöpçü Adam’ın umurunda değildi. Tecavüz ve zor kullanma da öyle. Cinayetler olacaktı, bu da önemsizdi...</p>

    <p>Büyük yangınlar olacaktı.</p>

    <p>İşte bu umurundaydı. Rüyalarında Kara Adam, ona geliyor, yüksek bir yerde kollarını açarak Çöpçü’ye alevler içindeki ülkeyi gösteriyordu. Bomba gibi havaya uçan şehirleri. Alev sıraları altında kalmış ekin tarlalarını. Chicago, Pittsburgh, Detroit ve Birmingham’ın nehirleri, yüzeylerinde yanan benzin yüzünden alev alevdi. Ve Kara Adam rüyalarında ona çok basit bir şey söylemişti, onu koşarak buraya getiren buydu: <em>Seni topçuların başı yapacağım. Aradığım adam sensin.</em></p>

    <p>Yan tarafına döndü. Kumlar, yanaklarını ve göz kapaklarını tahriş etmişti. Ümidini kaybediyordu, evet, bisikletinin ön tekerleğinin çıkmasından beri ümidi giderek azalıyordu. Görünüşe bakılırsa Tanrı –baba katili şeriflerin tanrısı, Carley Yates’in tanrısı– Kara Adam’dan daha güçlüydü. Yine de inancını kaybetmemiş, yola devam etmişti. Ve nihayet, Kara Adam’ın beklemekte olduğu Cibola’ya ulaşamadan çölde ölüp gitmesine ramak kalmışken şehri görmüştü.</p>

    <p>“Cibola!” diye fısıldadı ve uyudu.</p>

    <p class="paragraf">İlk rüyayı, bir aydan uzun bir süre önce Gary’deyken kolunu yaktıktan sonra görmüştü. O gece öleceğinden emin bir halde uyumuştu; o kadar kötü yanıklarla kimse hayatta kalamazdı. Aklına bir nakarat gelmişti: <em>Meşaleyle yaşa, meşaleyle öl. Onunla yaşa, onunla öl.</em></p>

    <p>Küçük bir parkta bacakları iflas etmiş ve düşmüştü. Dumanlar tüten sol kolu, ölü bir yaratık gibi yanına yığılmıştı. Acı çok büyüktü, inanılmazdı. Dünya üzerinde böyle bir ıstırap olabileceğini bilmezdi. Neşeyle bir tanktan diğerine koşuyor, her biri çelik bir boru ve yanıcı parafinle asidi ayıran çelik bir parçadan ibaret kaba zamanlayıcılar kuruyordu. Bunları tankların tepelerindeki çıkış borularına atıyordu. Asit çeliği eritince parafin alev alıyor ve tankın havaya uçmasını sağlıyordu. Herhangi biri patlamadan önce Chicago veya Milwaukee’ye giden çeşitli yolların adeta bir yumak oluşturduğu yere, Gary’nin batısına gitmeyi planlamıştı. Tüm şehir alev alırken seyretmek istiyordu.</p>

    <p>Ama son zamanlayıcıyı ya kötü yapmış ya da süresini yanlış tahmin etmişti. Tankın tepesindeki kapağı bir boru anahtarıyla açmaya çalışırken alev almıştı. Yanan parafin borudan fışkırıp sol kolunu kaplarken kör edici, beyaz bir parlama olmuştu. Bu bir kibrit değildi ki kolunu sallamasıyla sönüversin. Sanki kolunda bir yanardağ vardı.</p>

    <p>Çığlıklar atarak tankın tepesinde çılgınca koşmuş, bilardo topu gibi oradan oraya sekmişti. Tankın kenarındaki korkuluklar olmasaydı kuyuya atılan bir meşale gibi döne döne aşağıya düşmesi işlen bile değildi. Hayatını bir kaza kurtarmıştı; ayakları birbirine dolanmış, sol kolu üstüne yere düşmüş ve alevler sönmüştü.</p>

    <p>Acıdan yarı yarıya aklını kaybetmiş halde doğrulup oturmuştu. Daha sonra kendisini yanarak ölmekten sadece şansın –veya Kara Adam’ın müdahalesinin– kurtarmış olduğunu düşünmüştü. Fışkıran parafinin büyük bölümü onu ıskalamıştı. Bu yüzden minnettardı, ama minnet, daha sonra gelmişti. O an derisi çatlayan, gerilen, üzerinden duman tüten yanık kolunu tutup haykırarak öne arkaya sallanmaktan başka bir şey yapamıyordu.</p>

    <p>Hava kararırken bir düzine zamanlayıcıyı kurmuş olduğunu hayal meyal hatırladı. Her an patlayabilirdi. Ölüp bu dayanılmaz ıstıraptan kurtulmak harika olurdu, ama yanarak ölmek korkunçtu.</p>

    <p>Her nasılsa tankın üstünden inip yolda kalmış araçlar arasından dolaşarak oradan uzaklaşmıştı. Yanmış sol kolunu tutuyor, sendeleyerek ilerliyordu.</p>

    <p>Kasabanın merkezindeki küçük parka ulaştığında güneş batmak üzereydi. Çimlerin üstüne oturup yanıklar için ne yapmak gerektiğini düşünmeye çalışmıştı. Üstüne tereyağı sür, derdi Donald Merwin Elbert’ın annesi olsa. Ama bu hafif yanıklarda ya da jambonu kızarttığınız yağ kolunuza sıçradığında başvurulacak bir yöntemdi. Dirseği ve omzu arasındaki kararmış, çatlamış et yığınının üzerine tereyağı sürdüğünü düşünemiyordu. Dokunmayı bile hayal edemiyordu.</p>

    <p><em>Kendini öldür.</em> İşte buydu, bileti bulmuştu. Kendini yaşlı bir köpek gibi eziyetten kurtaracaktı...</p>

    <p>Kasabanın doğusunda varoluşun kumaşı aniden yırtılarak ikiye ayrılmış gibi ani, devasa bir patlama olmuştu. Alacakaranlığın giderek koyulaşan laciverdi içinde aniden bir alev sütunu belirmişti. Çöpçü yaşaran gözlerini birer çizgi halini alıncaya dek kısmıştı.</p>

    <p>Onca acısına rağmen bu yangın ona zevk vermişti... daha da ötesi, içini coşku ve tatmin hissiyle doldurmuştu. En iyi ilaç yangındı, ertesi gün bulduğu morfinden bile iyiydi (hapishanedeyken kütüphanede, garajda ve revirde çalışmıştı; morfin, Elavil ve Darvon Complex’i bilirdi). Çektiği işkenceyi alev sütunuyla ilişkilendirmiyordu. Tek bildiği yangının iyi ve güzel olduğu, ona daima ihtiyaç duyacağıydı. Yangın harika bir şeydi!</p>

    <p>Dakikalar sonra ikinci petrol tankı infilak etmiş ve beş kilometre ötede olmasına rağmen sıcak hava basıncını hissedebilmişti. Bir başka tank patlamış, onu bir diğeri takip etmişti. Bir duraksamadan sonra altısı arka arkaya infilak etmişti. Artık bakılamayacak kadar parlaktı, ama gözleri sarı alevlerle dolup sırıtarak bakmaya devam etmişti. Yanan kolu ve intihara dair düşünceler aklından uçup gitmişti</p>

    <p>Hepsinin birden patlaması iki saatten fazla bir zaman almış, ardından karanlık çökmüştü, ama gece karanlık değildi. Alevler geceyi sarı ve turuncuya boyamıştı. Doğu ufkunun tamamı ateşle kaplıydı. Aklına çocukken okuduğu bir çizgi roman gelmişti; H. G. Wells’in <em>Dünyalar Savaşı</em>’nın bir uyarlamasıydı. Aradan yıllar geçmişti, o çocuk artık yoktu, ama Çöpçü Adam buradaydı ve Çöpçü, Marslıların ölüm ışınının o harika, bir o kadar da korkunç sırrına vâkıf olmuştu.</p>

    <p>Parktan ayrılma vakti gelmişti. Isı on derece yükselmişti bile. Batıya yönelmeli, Powtanville’de olduğu gibi imha alanına girmekten kaçınarak yangının önünden ilerlemeliydi. Ama alevlerle yarışacak halde değildi. Böylece çimler üzerinde uyuyakalmıştı. Alevlerin ışığı, yorgun, istismar edilmiş çocuk yüzünde oynaşıyordu.</p>

    <p>Rüyasında Kara Adam siyah bir cüppe giymişti, yüzü gölgeler içinde kalıyordu... buna rağmen Çöpçü, bu adamı daha önce görmüş olduğu hissine kapılmıştı. Powtanville’in şeker dükkânında ve barında aylaklık edenler onu yuhaladıkları sırada bu adam da sessiz ve düşünceli bir şekilde onların arasında duruyordu. Scrubba-Dubba’da çalışırken (Farları sabunla, silecekleri kaldır, yan kısımları sil, cila ister misiniz bayım?) sünger eldiven içindeki sağ elinin bir süre sonra soluk, ölü bir balığa, tırnaklarının fildişine benzediği anlarda bu adamın delice bir keyifle sırıtan suratı, aşağı süzülen su damlalarının gerisinde belirir gibi olurdu. Şerif, onu Terre Haute’taki akıl hastanesine gönderdiğinde şok verdikleri odada, bin voltu beynine göndermek için <em>(Beyni kızartacağım evlat, Donald Merwin Elbert’ı Çöpçü Adam’a dönüştüreceğim, üstüne cila ister misin?)</em> elleri düğmelerin üzerinde hazır bekler halde tepesinde sırıtarak dikilen görevli oydu. Bu Kara Adam’a aşinaydı, yüzü hiçbir zaman tam anlamıyla görülmez, elleri daima desteden kötü kartlar dağıtırdı. Gözleri alevlerin, sırıtışı ise dünyanın mezarının ötesindendi.</p>

    <p>“Ne istersen yapacağım,” dedi rüyasında minnetle. “Sana canım feda!”</p>

    <p>Kara Adam cüppesi içinde kollarını kaldırarak cüppeyi siyah bir uçurtma şekline dönüştürdü. Yüksek bir yerdeydiler ve altlarındaki Amerika alevler içinde ufkun ötesine uzanıyordu.</p>

    <p><em>Seni topçuların başı yapacağım. Aradığım adam sensin.</em></p>

    <p>Sonra zamanları nihayet gelip çatmış kadınlar ve erkeklerden oluşan, çölün içinden geçip doğuya, dağlara doğru ilerleyen on bin kişilik canavar gibi orduyu gördü; kamyonları, cipleri, kamyonetleri, karavanları yüklemişlerdi ve her birinin boynunda, derinliklerinde bir göz veya anahtar olabilecek kırmızı bir şekil bulunan kara bir taş asılıydı. Ardından dev bir tankerin üzerinde ilerlemekte olan kendisini gördü. Tankerin jöle halinde napalm ile dolu olduğunu biliyordu. Arkasındaki konvoydaki kamyonlar bombalar, mayınlar ve plastik patlayıcılarla, alev makineleri ve ısıya duyarlı füzeler, el bombaları, makineli tüfekler ve roketatarlarla yüklüydü. Ölüm dansı başlamak üzereydi, kemanlarla gitarların tellerinden duman tütmeye başlamıştı bile. Kükürt ve barutun keskin kokusu havayı sarmıştı.</p>

    <p>Kara Adam kollarını tekrar kaldırdı. İndirdiğinde tüm sesler kesildi, alevler yok oldu, küller bile soğudu ve bir an için tekrar sadece Donald Merwin Elbert oldu; önemsiz, ürkek, kafası karışık. O an Kara Adam’ın dev satranç oyununda basit bir piyondan ibaret olduğundan, kandırıldığından şüphelendi.</p>

    <p>Sonra Kara Adam’ın yüzünün artık gölgeler içinde tamamen gizli olmadığını gördü; gözlerinin olması gereken çukurlarda iki kızıl kor parçası ve bıçak ağzı gibi dapdar bir burnu vardı.</p>

    <p>“Ne istersen yaparım,” dedi Çöpçü rüyasında minnetle. “Sana canım feda! Ruhum feda!”</p>

    <p>“Sana yakma görevi vereceğim,” dedi Kara Adam ciddi bir ifadeyle. “Şehrime gelmen gerek. Orada her şey açıklanacak.”</p>

    <p>“Neresi? Neresi?” Umut ve beklentiyle neredeyse acı çekiyordu.</p>

    <p>“Batıya gel,” dedi Kara Adam yavaş yavaş belirsizleşerek. “Batıya, dağların ötesine.”</p>

    <p>O sırada uyanmıştı. Hâlâ gece vaktiydi ve hâlâ aydınlıktı. Alevler daha da yaklaşmıştı. Isı iyiden iyiye hissediliyordu. Evler patlıyor. Yağlı, kara bulutlar, yıldızları gizliyordu. Kül yağmuru başlamıştı. Açık alanlar kapkara karla kaplı gibiydi.</p>

    <p>Artık bir amacı olduğuna göre yürüyebilirdi. Topallayarak batıya doğru ilerlemişti. Ara sıra omuzları üzerinden geriye, o muazzam yangına bakarak Gary’yi terk etmekte olan başka insanlar görüyordu. Aptallar, diye düşünmüştü Çöpçü neredeyse şefkatle. Yanacaksınız. Vakti geldiğinde hepiniz kül olacaksınız. Ona hiç dikkat etmemişlerdi, onların gözünde Çöpçü Adam yangından kurtulan bir başkasıydı sadece. Dumanlar içinde gözden kaybolmuşlardı. Çöpçü Adam şafağın çökmesinden kısa bir süre sonra Illinois eyalet sınırını topallayarak geçmişti. Kuzeyinde Chicago güneybatısında Joliet vardı. Yangın kendi ürettiği, ufku gizleyen duman bulutu içinde gözden kaybolmuştu. 2 Temmuz sabahıydı.</p>

    <p>Chicago’yu yakıp kül etme hayalini –yakıtla dolu tankerler, LPG ile dolu tanklarla patlayan ucuz konutlar– unutmuştu. Rüzgârlı Şehir artık umurunda bile değildi. O gün öğleden sonra bir doktorun muayenehanesine zor kullanarak girdi ve bir kutu morfin aldı. Morfin, acısını bir nebze olsun dindirmişti, ama daha önemli bir yan etkisi olmuştu: Hissettiği acıyı daha az umursamasına yol açmıştı.</p>

    <p>O gece bir eczaneden koca bir kavanoz vazelin almış ve kolunun yanık yerlerini bir santim kalınlığında vazelinle kaplamıştı. Çok susamıştı, susuzluğu hiç dinmiyor gibiydi. Kara Adam’ın hayali, sinekler gibi bilincinde belirip kayboluyordu. Alacakaranlıkta yığılıp kaldığı sırada Kara Adam’ın bahsettiği batıdaki şehrin Cibola olduğuna inanmaya başlamıştı. Yedinin-Biri, vadedilmiş şehir.</p>

    <p>O gece Kara Adam tekrar rüyasına girmiş ve bu düşüncesini alaycı bir gülümsemeyle onaylamıştı.</p>

    <p class="paragraf">Çöpçü Adam bu rüyayla karışık anılardan dondurucu çöl soğuğuna uyandı. Çöl ya yakar ya dondururdu, arası yoktu.</p>

    <p>Hafifçe inleyerek ayağa kalktı. Tepesinde milyarlarca yıldız dokunabileceği kadar yakın görünüyor, çölü o soğuk cadı ışıklarıyla yıkıyordu.</p>

    <p>Kolundaki acı ve muhtelif yerlerindeki ağrılar yüzünden yüzünü buruşturarak yola çıktı. Artık bunlara pek aldırmıyordu. Şehre bakarak bir süreliğine durdu. Etrafta elektrikli kamp ateşleriymiş gibi parlayan ışık kıvılcımları vardı. Sonra yürümeye başladı.</p>

    <p class="paragraf">Birkaç saat sonra güneş ışıkları etrafı aydınlatmaya başladığında Cibola ona tıpkı önceki gün son baktığında gördüğü mesafedeymiş gibi geldi. Görüş mesafesinin aldatıcı olduğunu unutup aptal gibi bütün suyunu içip bitirmişti. Gün doğumundan sonra yürümeyi göze alamazdı. Bedeni kurur, susuzluktan ölürdü. Güneş tam tepeye çıkmadan önce tekrar uzanmalıydı.</p>

    <p>Şafağın sökmesinden bir saat sonra yol kenarında terk edilmiş bir Mercedes gördü. Kapılarının alt kısmına dek kuma gömülmüştü. Soldaki kapılardan birini açarak içindeki maymuna benzeyen iki buruşuk yolcuyu çıkardı. Bir sürü mücevher takmış yaşlı bir kadın ve bembeyaz saçlı, ihtiyar bir adamdı. Çöpçü kendi kendine mırıldanarak anahtarları aldı ve arka tarafa dolaşarak bagajı açtı. Bavullar kilitli değildi. İçindeki giysileri çıkararak Mercedes’in camlarına astı ve uçmamaları için üzerlerine taşlar yerleştirdi. Artık serin, kuytu bir ini vardı.</p>

    <p>İçine kıvrıldı ve uykuya daldı. Batıda, kilometrelerce uzaktaki Las Vegas kızgın yaz güneşi altında parlıyordu.</p>

    <p class="paragraf">Araba kullanamıyordu, hapiste bunu öğretmemişlerdi, ama bisiklete binebiliyordu. Çöpçü Adam, 4 Temmuz’da, Larry Underwood’un Rita Blakemoor’un uykusunda aşırı dozdan öldüğünü keşfettiği gün on vitesli bir bisiklet bulup yola koyulmuştu. İlerleyişi önce yavaştı, çünkü sol kolunun pek yardımı olmuyordu. İlk gün iki kez düşmüştü. Bir keresinde tam yanık kolunun üstüne düşmüş, korkunç bir acı hissetmişti. O sırada vazelinin altından irin sızıyordu ve koku iğrenç görünüyordu. Aklına ara sıra kangren fikri geliyor ama bu düşünceyi hemen uzaklaştırıyordu. Vazelini bir antiseptik merhemle karıştırıp sürmeye başlamıştı. Faydası olup olmayacağından emin değildi, ama nasılsa kaybedecek bir şeyi yoktu. Meniye benzer, sütümsü, yapışkan bir karışımdı.</p>

    <p>Zamanla bisikleti tek elle bir arazide sürmesini öğrenmiş ve küçümsenmeyecek bir hızla ilerlediğini fark etmişti. Yolun geçtiği arazi dümdüz ilerliyor, bazen gidonu tutmasına bile gerek kalmıyordu. Mütemadiyen morfinin etkisinde olduğu için başı dönmesine rağmen hız kesmeden ilerlemeyi sürdürmüştü. Litrelerce su içiyor, büyük bir iştahla yiyordu. Kafasının içinde hep Kara Adam’ın sözleri vardı: <em>Seni topçuların başı yapacağım. Aradığım adam sensin.</em> Ne harika sözlerdi, daha önce onu isteyen olmuş muydu hiç? Kızgın orta batı güneşi altında pedal çevirirken bu sözler zihninde kesintisizce yankı yapıyordu. “Down to the Nightclub”ın melodisini mırıldanmaya başlamıştı. Sözleri (“Ci-a-bola! Bampti-bampti-bamp!”) zamanla öğrenmişti. O sırada henüz deliliği tam ilerlememiş, ama o yönde epey yol katetmişti.</p>

    <p>Çöpçü Adam; Nick Andros ve Tom Cullen’ın Kansas’taki Comanche kasabasında yabanöküzlerini gördükleri 8 Temmuz gününde dörtlü şehirler Davenport, Rock Island, Bettendorf ve Moline’de Mississippi’yi geçmişti. Artık Iowa’daydı.</p>

    <p>Nebraska’ya ayın on dördünde, Larry Underwood’un New Hampshire’daki büyük beyaz evin yakınında uyandığı gün girmişti. Sol kolunu birazcık kullanmaya başlamış, bacakları güçlenmişti. İçinde şiddetli bir acele etme hissiyle pedal çevirmeye devam etmişti.</p>

    <p>Missouri’nin batısındayken Tanrı’nın Çöpçü Adam ile kaderi arasına girebileceğinden ilk kez şüphelenmişti. Nebraska’da bir tuhaflık vardı, bir şey çok yanlıştı. Onu korkutan bir şey. Iowa gibi görünüyordu... ama değildi. Kara Adam önceki geceye kadar her gün rüyalarına girmiş, ama Çöpçü Nebraska’ya girdikten sonra gelmez olmuştu.</p>

    <p>Onun yerine rüyalarında yaşlı bir kadını görmeye başlamıştı. Bu rüyalarda kendini bel hizasına dek yükselen mısır tarlasında, nefret ve korkuyla neredeyse felç olmuş halde buluyordu. Aydınlık bir sabahtı. Karga sürülerinin sesleri duyuluyordu. Önünde geniş, kılıca benzer mısır yapraklarından bir paravan vardı. İstemeyerek kendine hâkim olamadan titreyen ellerle yaprakları aralayıp bakmıştı. Bir açıklığa inşa edilmiş eski bir ev görmüştü. Ev, bloklar veya kazıklar üzerindeydi. Bahçesindeki elma ağacının bir dalından lastikten bozma bir salıncak sarkıyordu. Verandada ihtiyar bir kadın sallanan sandalyesinde oturuyor, gitar çalıp eskilerden kalma bir ilahi söylüyordu. Her rüyada farklı bir ilahi söylüyordu. Çöpçü çoğunu biliyordu, çünkü bir zamanlar ev işleri yaparken aynı ilahileri söyleyen, Donald Merwin Elbert adında bir çocuğun annesi olan bir kadın tanıyordu.</p>

    <p>Bu bir kâbustu ve bunun tek sebebi korkunç bir şekilde sona ermesi değildi. İlk bakışta rüyada korkulacak hiçbir şey olmadığı düşünülebilirdi. Mısırlar? Mavi gökyüzü? İhtiyar kadın? Lastik salıncak? Bunların nesi korkutucu olabilirdi? Yaşlı kadınlar taş fırlatıp alay etmezdi, özellikle de “In That Great Getting-Up Morning” ve “Bye-and-Bye, Sweet Lord, Bye-and-Bye” gibi ilahiler söyleyen yaşlı kadınlar. Taş atıp alay edenler, dünyanın Carley Yates’leriydi.</p>

    <p>Ama rüya sona ermeden önce, bakmakta olduğu yaşlı bir kadın değil de, gizli, zorlukla seçilebilen, her an Gary’de yanan petrol tanklarını rüzgârda sönen mum alevlerine çevirecek şiddette parlayıp kadının etrafından yayılarak gözlerini kavurup kör edecek bir ışıkmış gibi yoğun bir dehşetle eli ayağı tutmaz oluyordu. Rüyanın bu bölümünde tek düşünebildiği, <em>lütfen beni o kadından uzaklaştır, o ihtiyarın yakınında olmak istemiyorum, ah lütfen beni Nebraska’dan uzaklaştır,</em> oluyordu.</p>

    <p>Kadının çaldığı şarkı ahenksiz bir sesle aniden kesiliyordu. Kadın doğruca, yaprakları azıcık aralayarak gözetlediği noktaya bakıyordu. Yüzü kırışıklıklarla doluydu, saçları neredeyse kahverengi kafa derisi görülecek kadar seyrelmişti, ama o korktuğu ışıkla dolu olan gözleri elmaslar gibi parlıyordu.</p>

    <p>Yaşlı, çatlak ama gür bir sesle bağırıyordu: <em>Mısırlar arasında sansarlar var!</em> Çöpçü kendisinde bir değişim hissederek aşağı bakıyor, bir sansara, kahverengi siyah tüyleri olan bir yaratığa dönüşmüş olduğunu görüyordu. Burnu uzayıp sivriliyor, gözleri eriyip boncuklara dönüyor, parmakları pençeleşiyordu. Bir sansar, kendinden küçük ve âcizlerle beslenen korkak bir gece yaratığıydı.</p>

    <p>O an çığlık atmaya başlıyor, sonunda gözleri faltaşı gibi büyümüş, ter içinde kalmış halde kendi çığlıklarıyla uyanıyordu. Elleri bütün uzuvlarının yerli yerinde olduğunu kontrol etmek için telaşla vücudunu yokluyordu. Son olarak da tüylü, mermi biçiminde, sivri bir hayvan değil, <em>insan</em> kafası olduğundan emin olmak için başını iki eliyle kavrıyor, her yerine dokunuyordu.</p>

    <p>Nebraska’nın diğer ucuna kadar olan altı yüz elli kilometrelik mesafeyi üç günde geçmişti. Dehşet içinde kaçıyordu. Julesburg yakınlarında Colorado’ya girmiş ve rüya giderek silikleşip solmaya başlamıştı.</p>

    <p>(Abagail Ana ise 15 Temmuz gecesi, Çöpçü Adam, Hemingford Home’un kuzeyinden geçtiği sırada içinde acımayla karışık korku hissederek korkunç bir ürpertiyle uyanmıştı; kime veya neye acıdığını bilmiyordu. Rüyasında henüz altı yaşındayken bir av kazasında ölen torunu Anders’ı görüyor olabileceğini düşünmüştü.)</p>

    <p>Çöpçü Adam, 18 Temmuz’da, Colorado, Sterling’in güneybatısında, Brush’a kilometreler kala Ufaklık ile karşılaşmıştı.</p>

    <p class="paragraf">Çöpçü tam alacakaranlık çökerken uyandı. Mercedes’in içi, camları giysileriyle kapatmasına rağmen ısınmıştı. Boğazı, kuru bir kuyunun zımparalanmış duvarı gibiydi. Şakakları zonkluyordu. Dilini çıkarıp parmak ucuyla dokundu. Kuru bir dal parçasını anımsatıyordu. Doğrulup oturdu, elini Mercedes’in direksiyonuna koydu ve o kadar ısınmıştı ki anında geri çekti. Dışarı çıkabilmek için kapının koluna gömleğini sardı. Adımını atıp dışarı çıkmak istedi, ama bacakları bükülüverdi ve kendini alacakaranlığa rağmen sıcaktan asfaltı erimiş yolda yatarken buldu. Sakat bir ıstakoz gibi sürünüp inleyerek kendini Mercedes’in gölgesine attı. Başı ve kolları bükülmüş dizlerinin arasından sarkar halde bir süre orada soluk soluğa oturdu. Arabanın içinden çekip çıkardığı iki cesede korkuyla baktı. Kadının derisi buruşmuş kollarında bilezikler, adamın mumyalaşmış maymuna benzer yüzünün çevresindeyse kar gibi bembeyaz saçlar vardı.</p>

    <p>Cibola’ya sabah gün doğmadan önce varmalıydı. Daha önce ulaşamazsa ölecekti... hem de hedefi görüş alanındayken! Kara Adam şüphesiz bu kadar zalim olamazdı!</p>

    <p>“Sana canım feda,” diye fısıldadı Çöpçü Adam ve ardından güneş, dağların ardında gözden kayboldu. Ayağa kalkarak Cibola’nın kulelerine, minarelerine ve ışıkları yanmaya başlayan caddelerine doğru yürümeye başladı.</p>

    <p>Saatler ilerledikçe kavurucu sıcaklık yerini çöl gecesinin serinliğine bırakınca daha kolay yürümeye başladı. Tabanları açılmış, iplerle bağlı duran ayakkabıları I-15’in yüzeyine pat pat vuruyordu. Başı, solmuş bir ayçiçeği gibi önüne düşmüştü. Yanından geçtiği, üzerinde LAS VEGAS 30 yazan parlak yeşil tabelayı görmedi.</p>

    <p>Ufaklık’ı düşünüyordu. Aslında Ufaklık şimdi onunla olmalıydı. Ufaklık’ın üstü açık arabasıyla çölde, Cibola’ya doğru ilerliyor olmalıydılar. Ama Ufaklık bunu hak etmemiş, Çöpçü tek başına yabancı yerlere gönderilmişti.</p>

    <p>Asfaltın üzerinde sarsak adımlarla ilerliyordu. “Ci-a-bola!” dedi çatlak sesle. “Bampti-bampti-bamp!”</p>

    <p>Gece yarısı yol kenarına yığılıp huzursuz bir uykuya daldı. Şehir artık çok daha yakındı.</p>

    <p>Varacaktı.</p>

    <p>Bundan oldukça emindi.</p>

    <p class="paragraf">Ufaklık’ı görmeden çok önce duymuştu. Susturucusuz egzozun çatırtılı kükreyişi doğudan gök gürültüsü gibi yaklaşıyor, güne damgasını vuruyordu. Ses, Yuma, Colorado yönünden, 34. Karayolu’ndan geliyordu. İlk düşündüğü, Gary’den sonra yabancılara her rastlayışında yaptığı gibi saklanmak olmuştu. Ama bu kez bir şey, olduğu yerde kalmasını ve bisikletinin üzerinde. ayakları yerde, omzundan geriye bakarak beklemesini sağlamıştı.</p>

    <p>Gök gürültüsünün şiddeti giderek artmış, ardından güneşin ışığını yansıtan krom aksam ve parlak turuncu bir şey</p>

    <p><em>(??ATEŞ??)</em></p>

    <p>görülmüştü.</p>

    <p>Aracın sürücüsü onu görmüş, makineli tüfeğe benzer sesler çıkararak vites küçültmüştü. Goodyear lastikler asfalt üzerinde kara izler bırakmıştı. Hemen ardından araba yanında durmuştu. Motoru sakin sakin mırıldanmıyor, evcilleştirilip evcilleştirilemeyeceği meçhul, ölümcül bir hayvan gibi soluyordu. Sürücü içinden çıkmış, ama Çöpçü’nün gözleri önce arabadan başka bir şey görmemişti. Ehliyeti olmamasına rağmen arabaları sever, tanırdı. Bu araba bir güzellik abidesiydi. Birinin üzerinde yıllarca çalıştığı, uğruna binlerce dolar akıttığı belliydi. Sadece ilginç arabaların sergilendiği fuarlarda görülebilecek, tutkuyla yaratılmış bir eserdi.</p>

    <p>1932 model, üstü açık bir Ford’du, ama sahibi, her zamanki değişikliklerin ötesine geçip bambaşka bir araç yaratmıştı. Durmak bilmeyerek devam etmiş, arabayı bütün Amerikan arabalarının parodisi, elle alevler boyanmış egzozuyla ışıldayan bir bilim kurgu aracı haline getirmişti. Altın rengi boya pırıl pırıl parlıyordu. Neredeyse arabayla aynı uzunlukta olan krom egzoz boruları güneşi keskin bir biçimde yansıtıyordu. Ön cam, bombeli bir baloncuk şeklindeydi. Arka lastikler devasaydı. Jantlar, lastiklere uygun yükseklik ve derinliğe sahipti. Kaportanın üzerinden tuhaf bir ısıtma kanalı gibi yükselen bir güçlendirici kompresör vardı. Tavandan, korlara benzer kırmızı beneklerle kaplı simsiyah, çelikten bir köpekbalığı yüzgeci yükseliyordu. Aynı kelime, her iki tarafına hızı belirterek yatık harflerle yazılmıştı: UFAKLIK.</p>

    <p>“Hey sen, uzun ve <em>çirkin</em> olan,” demişti sürücü kelimeleri uzatarak ve Çöpçü dikkatini boyanmış alevlerden bu tekerlekli bombanın şoförüne çevirmişti.</p>

    <p>Boyu yaklaşık bir altmıştı. Saçları taranmış, kıvrılmış, briyantinle şekillendirilmişti. Sadece saçları dokuz santim yüksekliğinde olmalıydı. Dalgalı saçlar tam yakasının üzerinde, basit bir tavuk götü modeliyle değil, dünyadaki bütün tavuk götü modellerinin şahıyla biçimlenmiş bir şekilde toplanıyordu. Ayağında sivri burunlu siyah çizmeler vardı. Kenarları esnemişti. Ufaklık’ın boyunu dokuz santim daha uzatarak bir altmışa ulaşmasına yardımcı olan dolgu topukları vardı. Rengi solmuş, zımbalı kot pantolonu, ceplerindeki bozuk paralar üzerindeki tarihler kumaş üstünden okunabilecek kadar dardı. Kıçının iki yarısını mavi bir heykelin parçalarıymış gibi sarıyor, bacak arasını ise Spalding golf toplarıyla dolu güderi bir kese sokuşturmuş gibi gösteriyordu. Üzerinde bordo rengi, kovboy stili, ipek bir gömlek vardı. Gömleği sarı sırmalarla süslenmişti ve düğmeleri sahte safirlerden yapılmıştı. Kol düğmeleri cilalanmış kemiğe benziyordu. Çöpçü daha sonra gerçekten de öyle olduklarını öğrenecekti. Ufaklık’ta iki çift vardı; biri insan azıdişinden, diğeri ise bir dobermanın ön dişlerinden yapılmıştı. Bu gösterişli gömleğin üzerine, havanın sıcaklığına rağmen arkasında kartal deseni olan siyah, deri bir motosikletçi montu giymişti. Üstünde çaprazlama fermuarlar vardı, dişleri elmas gibi parlıyordu. Omuzlarından ve belinden üç tavşan ayağı sarkıyordu. Biri beyaz, biri kahverengi, üçüncüsüyse parlak yeşildi. Gömlekten bile daha gösterişli olan mont, yağlanmış, gıcırdıyordu. Kartal deseninin hemen üzerine ipek harflerle işlenerek UFAKLIK yazılmıştı. Parlayan saç yığınının içinden, yakaları kaldırılmış parlak deri montun üzerinden Çöpçü Adam’a bakan yüz, küçük ve solgundu. Kusursuzca biçimlendirilmiş sarkık dudakları, ölü gri gözleri, hiçbir iz veya çizgi bulunmayan geniş alnı ve tuhaf, dolgun yanaklarıyla bir oyuncak bebeğin suratına benziyordu. Bebek Elvis gibiydi.</p>

    <p>Düz karnının üzerinden çaprazlama bir şekilde iki tabanca kemeri geçiyordu. Kalçasından sarkan her bir kılıfta devasa birer 45’lik vardı.</p>

    <p>“Hey evlat, ne <em>diyeceksin?</em>” demişti Ufaklık ağzını yayarak.</p>

    <p>Ve Çöpçü’nün o an tüm <em>düşünebildiği,</em> “Araban güzelmiş,” olmuştu.</p>

    <p>Doğru cümleyi söylemişti. Hatta belki <em>tek</em> doğru cümleyi. Beş dakika sonra arabanın yolcu koltuğunda oturuyor, Ufaklık’ın gezinti hızı olan saatte yüz elli kilometrelik süratle ilerliyorlardı. Çöpçü’nün Illinois’ten beri kullanmakta olduğu bisiklet, ufukta minik bir noktacık halini almıştı.</p>

    <p>Çöpçü Adam bu hızla giderlerse karşılarına yolda kalmış bir araç veya enkaz çıktığı takdirde müdahale edecek zamanları olmayacağını çekingence belirtmeye çalışmıştı (aslında birkaç tanesine rastlamışlardı bile ve Ufaklık, geniş lastikleri cayır cayır öttürerek aralarından slalom yapıp geçmişti).</p>

    <p>“Hey, evlat,” demişti Ufaklık. “Reflekslerim iyidir. Zamanlamam mükemmeldir. Saniyenin üçte biri kadar vaktim var. Buna inanıyor musun?”</p>

    <p>“Evet efendim,” demişti Çöpçü cılız bir sesle. Kendini az önce elinde bir sopayla yılanların yuvasını kurcalamış gibi hissediyordu.</p>

    <p>“Seni sevdim evlat,” demişti Ufaklık o tuhaf, vızıldayan sesiyle. Oyuncak bebeklerinkini andıran gözleri parlak turuncu direksiyon üzerinden titreşen yola dikilmişti. Dikiz aynasından, üzerinde kurukafalar olan süngerden zarlar sarkıyor, arabanın hareketleriyle öne arkaya sallanıyordu. “Arka koltuktan bize birer bira al bakalım.”</p>

    <p>Biralar Coors’tu, ılıktı ve Çöpçü Adam biradan nefret ederdi, ama birini hızla içerek harika olduğunu söylemişti.</p>

    <p>“Hey, evlat,” demişti Ufaklık. “Coors’tan başka bira tanımam. Elimden gelse Coors <em>işerdim.</em> Buna inanabiliyor musun?”</p>

    <p>Çöpçü inandığını söylemişti.</p>

    <p>“Bana Ufaklık derler. Shreveport, Looseyanna’danım. Bilir misin orayı? Bu canavar güneyde düzenlenen bütün önemli araba gösteri yarışmalarını kazandı. Buna inanabiliyor musun?”</p>

    <p>Çöpçü Adam inandığını söylemiş ve bir ılık bira daha içmişti. O şartlar altında yapılacak en iyi hareket gibi görünüyordu.</p>

    <p>“Sana ne diye seslenirler evlat?”</p>

    <p>“Çöpçü Adam.”</p>

    <p>“Ha?” Oyuncak bebeklerinkini andıran gözleri korkunç bir an boyunca Çöpçü’nün yüzüne dikilmişti. “Benimle dalga mı geçiyorsun evlat? Kimse Ufaklık’la dalga geçemez. <em>Buna</em> inansan iyi edersin.”</p>

    <p>“İnanıyorum,” demişti Çöpçü dürüstçe. “Ama bana gerçekten böyle derler. Çünkü insanların çöp varillerinde, posta kutularında falan yangın çıkarırdım. İhtiyar Semple’ın emeklilik maaşını yakmıştım. Bu yüzden ıslahevine gönderildim. Powtanville, Indiana’da da bir kilise yakmıştım.”</p>

    <p><em>“Öyle mi?”</em> diye neşeyle sormuştu Ufaklık. “Kafandan epey tahta eksik galiba evlat. Ziyanı yok. Delileri severim. Ben de biraz deliyim. Çöpçü Adam demek, öyle mi? Hoşuma gitti. İyi bir çift olduk. Kahrolası Ufaklık ve kahrolası Çöpçü Adam. Tokalaşalım Çöpçü.”</p>

    <p>Ufaklık elini uzatmış ve Çöpçü direksiyon hâkimiyetini kaybetmesin diye hızla tokalaşmıştı. Tam o sırada bir virajı dönmüşlerdi. Bir Bekins’in yolu neredeyse tamamen tıkamış olduğunu gören Çöpçü kaza yapacaklarını düşünerek elleriyle yüzünü örtmüştü. Ufaklık’ın kılı bile kıpırdamamıştı. Yolun kenarından bir suböceği gibi geçmişlerdi.</p>

    <p>“Ucuz atlattık,” demişti Çöpçü tekrar konuşabildiğinde.</p>

    <p>“Hey, evlat,” demişti Ufaklık ifadesiz bir sesle. Ardından oyuncak bebek gözlerinden birini kırpmıştı. “Bana güven gerisini merak etme sen. Bira nasıl? Acayip, değil mi? O külüstür bisikletten sonra iyi geldi, değil mi?”</p>

    <p>“Kesinlikle,” demişti Çöpçü Adam ve ılık Coors’tan koca bir yudum daha almıştı. Deliydi, ama Ufaklık direksiyondayken ona itiraz edecek kadar değil. Hayır, kesinlikle o kadar çıldırmamıştı.</p>

    <p>“Eh, lafı dolandırmaya gerek yok,” demişti Ufaklık koltuğun arkasına uzanıp kendine bir bira daha alırken. “Tahminimce aynı yere gidiyoruz.”</p>

    <p>“Galiba,” demişti Çöpçü temkinli bir şekilde.</p>

    <p>“Batıya gidiyoruz,” demişti Ufaklık. “Kahrolası zemin kata ineceğiz. Buna inanabiliyor musun?”</p>

    <p>“Galiba.”</p>

    <p>“Kara uçuş giysili öcüyle ilgili rüyalar görüyorsun, değil mi?”</p>

    <p>“Rahibi kastediyorsun.”</p>

    <p>“Her zaman ne diyorsam onu kastediyorumdur,” demişti Ufaklık kesin bir ifadeyle. “Ne diyorsam o, seni aptal böcek. Adamın üstünde siyah uçuş giysileri, gözünde de pilot gözlükleri var. İkinci Dünya Savaşı’yla ilgili bir John Wayne filmindeki gibi. Gözlükler o kadar büyük ki kahrolası suratı görünmüyor. Ürkütücü bir ibne, değil mi?”</p>

    <p>“Evet,” demişti Çöpçü. Ardından ılık birasından bir yudum daha aldı ve başının dönmeye başladığını hissetti.</p>

    <p>Ufaklık direksiyona iyice abanarak İkinci Dünya Savaşı’nda görev yapmış bir pilotun taklidini yapmıştı. Muhtemelen it dalaşı yaptığını hayal ediyordu. Gösterişli araba yolda tehlikeli zikzaklar çizmeye başlamıştı.</p>

    <p>“Hoooppaaa... e-e-e-e-e-e... bada-bada-bada-bada... Al sana! On iki istikametinde düşman uçakları!.. Topu onlara çevir, seni salak!.. <em>taka... taka... taka-taka-taka!</em> Vurduk onları efendim! Düşman yok edildi... <em>Uuuu-AAA! Rahat, millet! UuuAAAA!</em>”</p>

    <p>İfadesiz bir yüzle arabayı sağa sola sertçe çevirirken yağlı saçlarının bir teli bile kıpırdamamıştı. Çöpçü Adam’ın kalbi yerinden fırlayacak gibi olmuştu. İnce bir ter tabakası bütün bedenini sarmıştı. Birasını içmişti. Tuvaleti gelmişti.</p>

    <p>“Ama ben ondan korkmuyorum,” demişti Ufaklık az önceki konu hiç konuşulmamış gibi. “Kesinlikle hayır. Çetin bir ceviz, ama Ufaklık vaktiyle ne çetin cevizler kırdı. Tıpkı Patron’un dediği gibi çenelerini kapadım. Buna inanabiliyor musun?”</p>

    <p>“Tabii,” demişti Çöpçü.</p>

    <p>“Patron’u biliyor musun?”</p>

    <p>“Elbette,” dedi Çöpçü. Patron’un kim olduğuna dair en ufak bir fikri yoktu.</p>

    <p>“Bilsen <em>iyi</em> olur. Ne yapacağım, biliyor musun?”</p>

    <p>“Batıya mı gideceksin?” diye şansını denemişti Çöpçü Adam. Bu daha güvenli görünmüştü.</p>

    <p>Ufaklık sabırsızca konuşmuştu. “Oraya gittikten <em>sonrasını</em> kastediyorum. <em>Sonra.</em> Gittikten sonra ne yapacağım biliyor musun?”</p>

    <p>“Bilmiyorum. Ne?”</p>

    <p>“Bir süre kendimi göstermeyeceğim. Ortalığı kolaçan edeceğim. Bu kısmı anladın mı?”</p>

    <p>“Tabii,” demişti Çöpçü.</p>

    <p>“Aynen öyle yapacağım. Bana ne yapacağımı kimse söyleyemez, ben ona söylerim. Ortalığı kolaçan edip koca adama bakınacağım. Sonra...”</p>

    <p>Ufaklık turuncu direksiyona yaslanarak düşüncelere dalmıştı.</p>

    <p>“Sonra?” diye tereddütle sormuştu Çöpçü.</p>

    <p>“Onu vuracağım. Tahtalı köye göndereceğim. Kahrolası Cadillac Çiftliği’nin otlağına salıvereceğim. Buna inanıyor musun?”</p>

    <p>“Evet, elbette.”</p>

    <p>“Onun yerini alacağım,” demişti Ufaklık kendine güvenen bir ifadeyle. “Motorunu söküp onu Cadillac Çiftliği’nde bırakacağım. Benimle kal Çöp Adam veya kendine her ne diyorsan. Domuz eti ve fasulye yemeyeceğiz. Bir insanın görüp görebileceğinden çok tavuk yiyeceğiz.”</p>

    <p>Egzozunda alev desenleri olan araba otoyol üzerinde kükreyerek fişek gibi ilerlemişti. Çöpçü Adam kucağında ılık bira, kafasında sorularla ön koltukta oturmaya devam etmişti.</p>

    <p class="paragraf">Çöpçü Adam 5 Ağustos’ta Vegas olarak bilinen Cibola’ya vardığında şafak sökmek üzereydi. Son sekiz kilometrede bir yerlerde sol ayakkabısını kaybetmişti. Son çıkış rampasında yürürken adımları şöyle bir ses çıkarıyordu: <em>plap-PAT, plap-PAT, plap-PAT.</em> Patlak bir lastiğin çırpınışı gibiydi.</p>

    <p>Bir sürü gösterişli gece kulübü gördü. Üzerlerinde KAZANÇLI KUMAR MAKİNELERİ yazan tabelalar vardı. Bir tanesinin üzerinde BLUEBELL EVLENDİRME KİLİSESİ yazıyordu. Hemen altına, NİKÂH 60 SANİYE, EVLİLİK BİR ÖMÜR SÜRÜYOR! diye eklenmişti. Gümüş rengi hayalet gibi bir Rolls-Royce yetişkinlere yönelik bir kitapçının vitrinine yarı yarıya gömülmüştü. Çıplak bir kadın, sokak lambalarından birinin direğinden baş aşağı sarkıyordu. <em>Las Vegas Sun</em>’ın iki sayfası rüzgârla uçup yanından geçti. Sayfalar dönerek uçarken manşet bir görünüp bir kayboluyordu: SALGIN KÖTÜLEŞİYOR WASHINGTON HÂLÂ SESSİZ. Devasa bir tabelanın üzerinde NEIL DIAMOND! 15 HAZİRAN - 30 AĞUSTOS ARASI AMERICANA HOTEL’DE! yazıyordu. Birileri, sadece evlilik ve nişan yüzükleri satıyor gibi görünen bir kuyumcunun vitrinine GÜNAHLARIN YÜZÜNDEN YOK OL, LAS VEGAS! cümlesini karalamıştı. Tepetaklak olmuş bir piyano, caddenin ortasında tahtadan iri bir at cesedi gibi yatıyordu. Çöpçü, gözlerini bu olağanüstü manzaralardan alamıyordu.</p>

    <p>Yürümeye devam ettikçe başka tabelalar görmeye başladı. Neon ışıkları yıllar sonra ilk kez bu yaz sönmüştü. Flamingo. The Mint. Dunes. Sahara. Glass Slipper. Imperial. Ama insanlar neredeydi? Su neredeydi?</p>

    <p>Yaptığının neredeyse farkında olmadan, bütün işi ayaklarına bırakarak yürümeye devam etti. Başı önüne düştü, çenesi göğsüne dayandı. Yürürken uyuyakalmıştı. Ayağı kaldırıma düşüp yüzüstü yere kapaklanarak burnunu kanattığında başını kaldırıp baktı ve gözlerine inanamadı. Kanlar burnundan paçavraya dönmüş mavi gömleğine oluk oluk akıyordu, ama o farkında değildi. Sanki hâlâ uyumakta ve bir rüya görmekteydi.</p>

    <p>Yüksek, beyaz bir bina çöl göğüne doğru uzanıyordu. Sfenks veya Büyük Piramit kadar ihtişamlı, yekpare bir anıttı. Doğan güneşin ışıkları, muhteşem binanın doğuya bakan pencerelerini uğursuz alevlerle kaplamıştı. Bu kemik beyazı dev binanın önünde, girişinin iki yanına kondurulmuş iki büyük altın rengi piramit vardı. Kapının üzerinde, üstüne dişlerini gösteren kabartma bir aslan başı işlenmiş kocaman bir bronz madalyon göze çarpıyordu.</p>

    <p>Bunun üzerinde, yine bronzdan harflerle basit ama bir efsane olan MGM GRAND HOTEL yazıyordu.</p>

    <p>Ama onun dikkatini çeken otopark ve otel girişi arasındaki alanda duran şeydi. Çöpçü fiziksel doyumu andıran, tüketen bir hisle titreyerek olduğu yerde kalakaldı. Bir süre için tek yapabildiği, aralarından bandaj sarkan ellerini kaldırıma dayayarak kırpmadan baktığı için artık neredeyse körleşmiş soluk mavi gözlerini fıskiyeye dikmek oldu. Boğazından hafif bir inilti yükselmeye başladı.</p>

    <p>Fıskiye çalışıyordu. Taş ve fildişinden yapılmış, altınlarla süslenmiş muhteşem bir yapıydı. Rengârenk ışıklar, fışkıran sular üzerinde dans ediyor, suyu kâh mora, kâh sarımsı turuncuya, kâh yeşile çeviriyordu. Düşen damlaların şıpırtısı çok yüksekti.</p>

    <p>“Cibola,” diye mırıldandı ve güçlükle ayağa kalktı. Burnundan hâlâ kan damlıyordu.</p>

    <p>Sarsak adımlarla fıskiyeye doğru yürümeye başladı. Bir süre sonra adımları hızlandı. Yürüyüşü koşmaya döndü ve deli gibi suya atıldı. Sıyrıklarla dolu dizleri piston gibi neredeyse boynuna kadar yükseliyordu. Bir kelime konfeti gibi dudaklarından dökülmeye başladı, yüksek katlardaki insanların pencerelere yaklaşmasına sebep oldu (peki onları kim görüyordu? Belki Tanrı ya da Şeytan ama kesinlikle Çöpçü Adam değil). Sesi yükseldi ve tizleşti, fıskiyeye yaklaşırken dudaklarından dökülen kelime iyice uzadı:</p>

    <p>“CIIIIIBOLAAAAAAAAA!”</p>

    <p>Sondaki “aaa” kısmı uzadıkça uzadı, dünya üzerinde yaşamış her insanın tanıyıp bildiği bütün hazların toplamının bir ifadesiydi sanki ve kendini göğüs hizasındaki suya atıp o inanılmaz serinlik ve merhametle yıkanmaya başlayana dek kesilmedi. Tenindeki gözeneklerin milyonlarca ağız gibi açılıp suyu sünger gibi çektiğini hissedebiliyordu. Bir çığlık attı. Başını eğip suyu burnundan içeri çekti, yarı öksürerek yarı hapşırarak tekrar boşalttı ve fıskiyenin etrafı kanla karışık suyla ıslandı. Ardından tekrar eğilip bir inek gibi su içmeye başladı.</p>

    <p>“Cibola! Cibola!” diye haykırdı kendinden geçmişçe. “Sana canım feda!”</p>

    <p>Suyun içinde köpek gibi yüzerek ilerledi, tekrar içti, sonra kenara tırmanıp tuhaf bir gümbürtüyle çimlerin üstüne düştü. Hepsine değmişti, her şeye değmişti. Midesi spazmlarla kasıldı ve aniden gürültüyle öğürerek kustu. İstifra etmek bile harika bir duyguydu.</p>

    <p>Ayağa kalktı ve pençemsi eliyle fıskiyenin kenarına tutunarak tekrar su içti. Bu kez midesi armağanı minnetle kabul etti.</p>

    <p>İçi dolu bir kese gibi fışırdayarak muhteşem binanın girişine yönelen, piramitlerin arasından geçen basamaklara doğru sarsakça ilerledi. Merdiveni yarılamıştı ki karnı yine bir spazmla kasılarak onu iki büklüm etti. Geçince yoluna neşeyle devam etti. Dönen kapıları harekete geçirene kadar itmek, tüm takatini tüketti. Kilometrelerce uzuyormuş gibi görünen lüks halının üzerinde ilerledi. Yabanmersini rengindeki halı uzun tüylü, yumuşacıktı. Resepsiyon masası, posta masası, anahtar masası ve vezne vardı. Hepsi de boştu. Sağ tarafında, süslü bir metal bölmenin gerisinde kumarhane vardı. Çöpçü Adam oraya hayran gözlerle baktı, kollu makineler askerler gibi dizilmişti. Onların gerisinde rulet ve yirmi bir masaları uzanıyordu. Mermerden korkuluklar, bakara masalarını çevreliyordu.</p>

    <p>“Kim var burada?” diye sordu Çöpçü çatlak sesle, ama cevap veren olmadı.</p>

    <p>O zaman korktu, burası hayaletlerle doluydu, canavarlar gölgeler içinden çıkabilirdi, ama bitkinliği korkusunu hafifletti. Basamaklardan paldır küldür inerek kumarhaneye girdi, Lloyd Henreid’in koyu gölgeler içinde, elinde bir bardak Poland su ile onu izleyerek sessizce oturmakta olduğu Cub Bar’ın önünden geçti.</p>

    <p>Yeşil çuha ile kaplı masalardan birinin yanına vardı, üstüne çıkıp uzandı ve anında uykuya daldı. Kısa süre sonra perişan halde uyumakta olan Çöpçü Adam’ın etrafında altı adam belirdi.</p>

    <p>“Onunla ne yapacağız?” diye sordu Ken DeMott.</p>

    <p>“Bırakalım uyusun,” dedi Lloyd. “Flagg, onu istiyor.”</p>

    <p>“Öyle mi? Sahi o nerede?” diye sordu bir başkası.</p>

    <p>Lloyd dönüp kelleşmeye yüz tutmuş, ondan otuz santim uzun olan adama baktı. Adam ondan daha heybetli olmasına rağmen bu bakışlar karşısında bir adım geriledi. Lloyd’un boynundaki taş, üzerinde kapkara olmayan tek parçaydı; merkezinde ufak, huzursuz edici bir kızıllık vardı.</p>

    <p>“Onu görmeye çok mu meraklısın Hec?” diye sordu Lloyd.</p>

    <p>“Yoo,” dedi kelleşmeye yüz tutan adam. “Hey Lloyd, biliyorsun ben...”</p>

    <p>“Tabii.” Lloyd yirmi bir masasında uyumakta olan adama baktı. “Flagg yakında gelir. Bu adamı bekliyordu. Bu herif özel.”</p>

    <p>Tüm bunlardan bihaber olan Çöpçü Adam masada uyumaya devam ediyordu.</p>

    <p class="paragraf">Çöpçü ve Ufaklık, 18 Temmuz gecesini Golden, Colorado’da bir motelde geçirdiler. Ufaklık aralarında bir kapı bulunan yan yana iki oda seçmişti. Ara kapı kilitliydi. Artık iyiden iyiye kafayı bulmuş olan Ufaklık 45’liğiyle üç el ateş ederek kilidi parçalayıvermişti.</p>

    <p>Ardından çizmeli küçük ayaklarından biriyle tekmeleyip kapıyı açmıştı. Kapının kanadı, mavi barut dumanı içinde geri savrulmuştu.</p>

    <p>“Hah şöyle,” demişti Ufaklık. “Hangi odayı istersin? Seç bakalım Çöpçü.”</p>

    <p>Çöpçü Adam sağdaki odayı seçmiş ve bir süre orada tek başına kalmıştı. Ufaklık bir yerlere gitmişti. Geri döndüğü sırada Çöpçü Adam gerçekten kötü bir şey olmadan oradan kaçmak için bir araca sahip olmamanın dezavantajlarını kafasında tartıyordu. İçi altılı Coors paketleriyle dolu bir alışveriş arabasını itmekte olduğunu görünce telaşlanmıştı. Gözleri artık kıpkırmızı olmuştu. Saçları kırık bir saatin yayları gibi bozulmuştu. Yağlı bukleler artık kulakları ve yanakları üzerine düşüyor, Ufaklık’ın zamanda yolculuk yapan birinin ardında bıraktığı deri ceketi bulup giymiş, tehlikeli (aynı zamanda tuhaf) bir mağara adamı gibi görünmesine neden oluyordu. Ceketin belinden tavşan ayakları sarkıyordu.</p>

    <p>“Biralar ılık,” demişti Ufaklık. “Ama kim takar, haksız mıyım?”</p>

    <p>“Kesinlikle haklısın,” demişti Çöpçü Adam.</p>

    <p>“Bir bira iç, göt herif,” demişti Ufaklık ve ona bir kutu fırlatmıştı. Çöpçü halkayı çekince kutunun içinden köpük fışkırmış ve Ufaklık düz karnını iki eliyle tutarak küçümser bir ifadeyle kahkaha atmıştı. Çöpçü’nün suratında cılız bir gülümseme belirmişti. O gece, bu ufak tefek canavar uykuya daldıktan sonra kaçmaya karar vermişti. Bu kadarı yetmişti, Ufaklık’ın kara rahiple ilgili söyledikleri de aklından çıkmıyordu... Çöpçü Adam’ın buna dair korkusu öyle yoğundu ki doğru düzgün düşünemiyordu. Böyle şeyler söylemek, şaka yollu bile olsa, fırtına sırasında bir kilisenin mihrabına sıçarak yıldırım çarpması için yalvarmaya benziyordu.</p>

    <p>İşin kötüsü, Ufaklık’ın şaka yaptığını düşünmüyordu.</p>

    <p>Çöpçü Adam’ın bütün gün (ve görülen o ki bütün gece) içen ve Kara Adam’ı devirip yerine geçmekten bahseden bu kaçık cüceyle yolculuğa devam edip virajlı yollardan geçerek dağları aşmaya hiç niyeti yoktu.</p>

    <p>Bu arada Ufaklık iki dakikada iki birayı bitirmiş, kutularını ezmiş ve odadaki ikiz yataklardan birinin üzerine umursamazca fırlatmıştı. Sol elinde yeni bir kutu Coors, sağ elinde de kilidi havaya uçurmakta kullandığı 45’lik vardı ve somurtarak televizyona bakıyordu.</p>

    <p>“Elektrik olmayınca televizyon da bir işe yaramıyor tabii,” demişti. Sarhoşluğu arttıkça güneyli aksanı daha da belirginleşiyordu. “Bu durumdan nefret ediyorum. Dünya üzerindeki götlerin yok olması iyi güzel de, HBO kanalı nerede keltoş İsa? Hani güreş maçları? Ya Playboy kanalı? İşte o çok iyiydi, Çöplük. Adamların kıllı pastayı yiyişini, sakallı midyeyi emişini göstermiyorlardı, anlarsın ya. Ama hanımlardan bazılarının bacakları <em>çenelerine</em> kadar kalkmıştı, anlıyorsun değil mi?”</p>

    <p>“Elbette,” demişti Çöpçü.</p>

    <p>“Hadi oradan, bir bok anladığın yok.”</p>

    <p>Ufaklık gözlerini ekranı kapkara olan televizyona dikip bakmıştı. “Bir işe yaramazsın,” demiş ve televizyona ateş etmişti. Tüp şiddetli bir gürültüyle içe doğru patlamıştı. Halının üzerine cam parçaları saçılmıştı. Çöpçü Adam gözlerine siper etmek için kollarını kaldırınca birası köpükler saçarak yeşil naylon kumaş üzerine dökülmüştü.</p>

    <p>“Dikkat etsene salak!” diye bağırmıştı Ufaklık. Sesinde hiddet vardı. 45’liğin namlusu aniden Çöpçü’ye çevrilmişti. Çöpçü’nün kasıkları da bir anda uyuşuvermişti. Altına işiyor olabileceğini düşünmüştü, ama emin olamıyordu.</p>

    <p>“Bu yüzden kafana havalandırma delikleri açacağım,” demişti Ufaklık. “Artık sana bira falan yok. Başka marka olsaydı mazur görürdüm ama döktüğün <em>Coors</em>’tu. Elimden gelse Coors <em>işerdim,</em> buna inanıyor musun?”</p>

    <p>“Kesinlikle,” diye fısıldamıştı Çöpçü.</p>

    <p>“Sence bugün hâlâ Coors üretiliyor mudur Çöplük? Sence bu mümkün müdür, ha?”</p>

    <p>“Hayır,” diye fısıldamıştı Çöpçü. “Sanmıyorum.”</p>

    <p>“Haklısın. Soyu tükenme tehlikesiyle karşı karşıya.” Tabancayı hafifçe kaldırmıştı. Çöpçü Adam o an bunun nefes aldığı son saniyeler olduğuna inanmıştı. Ama Ufaklık tabancayı tekrar indirmişti... biraz. Yüzünde bomboş bir ifade vardı. Çöpçü bu ifadenin derin düşüncelere daldığı anlamına geldiğini tahmin etmişti. “Bak ne diyeceğim Çöplük, git ve kendine bir kutu bira daha al. Eğer fondip yaparsan seni Cadillac Çiftliği’ne göndermeyeceğim. Buna inanıyor musun?”</p>

    <p>“Şey... fondip ne demek?”</p>

    <p>“Tanrım, evlat <em>bezelye</em> kadar beynin yok mu? Bütün kutuyu tek yudumda içeceksin, fondip bu! Bu yaşına kadar hiçbir şey öğrenemedin mi? Fondip yapamazsan sağ gözüne bir kurşun yiyeceksin. Tabancayı domdomlarla doldurdum. Böğrünü deşiverir, cesedini bu çöplüğün hamamböceklerine yem olarak bırakırım.” Kızarmış gözleri Çöpçü’ye dikilmişti. Tabancayı sallayarak odayı göstermişti. Üst dudağında bir parça bira köpüğü vardı.</p>

    <p>Çöpçü karton kutunun yanına gidip bir kutu bira almış ve açmıştı.</p>

    <p>“Hadi iç. Bir yudumda hepsi bitecek. İçtikten sonra kusarsan yandın.”</p>

    <p>Çöpçü Adam kutuyu ağzına dikmiş ve içmeye başlamıştı. Ağzının iki yanından aşağı bira süzülüyor, âdemelması o yutkundukça sopa üstünde bir maymun gibi inip çıkıyordu. Kutu boşalınca ayaklarının dibine bırakmış, midesiyle sonsuzmuş gibi görünen bir mücadeleye girmiş ve uzun, yankılanan bir geğirmeyle galip gelmişti. Ufaklık başını geri atıp neşeyle gülmüştü. Çöpçü sırıtarak olduğu yerde yalpalıyordu. Bir anda çakırkeyiflikten dut gibi sarhoşluğa geçmişti.</p>

    <p>Ufaklık tabancasını kılıfına sokmuştu.</p>

    <p>“Pekâlâ. Fena değil Çöpçü Adam. Hiç fena değil.”</p>

    <p>Ufaklık içmeye devam etmişti. Ezilmiş bira kutuları, motel yatağının üzerinde küçük bir yığın oluşturmuştu. Çöpçü dizlerinin arasında bir kutu tutuyor. Ufaklık ne zaman onaylamazca ona bakıyor görünse hemen bir yudum içiyordu. Biralar tükendikçe Ufaklık’ın sesi azalmaya, konuşmasındaki güney aksanı belirginleşmeye başlamıştı. Gittiği yerlerden bahsediyordu. Kazandığı yarışlardan. Meksika sınırından ülkeye bir çamaşır kamyonu içinde yüklü miktarda uyuşturucu sokmuştu. Pis bir şey, demişti. Uyuşturucu kötüydü. Kendisi elini bile sürmezdi. Ama birkaç yüklü sefer yaptıktan sonra insan kıçını altından tuvalet kâğıtlarıyla silecek kadar kazanabilirdi. Sonunda başı göğsüne düşmeye başlamıştı. Kızarmış gözleri giderek daha uzun süreler kapalı kalıyor, ardından gönülsüzce tekrar açılıyordu.</p>

    <p>“Onu haklayacağım Çöplük,” diye mırıldanmıştı. “Yanına varınca bir fırsatını bulana dek yalakalık edeceğim. Ama kimse Ufaklık’a emir veremez. Hiç kimse. Uzun süre değil. Ayak işi yapmam. Bir iş yapacaksam dümende ben olmalıyım. Benim tarzım bu. Kim olduğunu, nereden geldiğini ya da sıçtığım beyinlerimize nasıl yayın yapabildiğini bilmiyorum ama...” Esnemişti. “...onu öldüreceğim. Cadillac Çiftliği’ne göndereceğim. Yanımda kalırsan kârlı çıkarsın, Çer çöp veya her ne isen işte.”</p>

    <p>Yatağın üzerine sırtüstü yavaşça yığılmıştı. Yeni açılmış bira kutusu, gevşeyen elinden düşmüştü. Halının üstünde küçük bir Coors gölcüğü oluşmuştu. Kasanın içindeki biralar bitmişti. Çöpçü’nün hesabına göre Ufaklık yirmi bir kutu boşaltmıştı. Böyle ufak tefek bir adamın o kadar birayı nasıl içebileceğini aklı almıyordu, ama bildiği bir şey vardı, o da gitme vaktinin geldiğiydi. Bunu <em>biliyordu,</em> ama çok bitkindi, kendini iyi hissetmiyordu ve biraz da sarhoştu. O an tek istediği birazcık uyumaktı. Sorun olmazdı, değil mi? Ufaklık bütün gece kütük gibi uyuyacak gibi görünüyordu. Hatta, sabah da uyuyabilirdi. Çöpçü’nün bir şekerleme yapması için yeterince vakit vardı.</p>

    <p>Böylece diğer odaya gitmiş (Ufaklık’ın komadaymış gibi uyuduğunu görmesine rağmen parmak uçlarına basarak yürümüştü) ve aradaki kapıyı mümkün olduğunca kapatmaya çalışmıştı. Ancak pek başarabildiği söylenemezdi, kurşunlar her nasılsa kapının yumulmasına neden olmuştu. Komodinin üstünde kurmalı bir çalar saat vardı. Çöpçü saati alıp kaç olduğuna bile bakmadan (ve umursamadığından) gece yarısına ayarlamış, ardından alarmı beşe kurmuştu. Ayakkabılarını çıkarmak için bile duraksamadan kendini ikiz yataklardan birinin üzerine atmış, beş dakika içinde uyuyakalmıştı.</p>

    <p>Bir süre sonra, sabahın solgun karanlığında birayla karışık kusmuk kokan nefesi yüzünde hissederek uyanmıştı. Yatakta, yanında bir şey vardı. Sıcak, kıvranan, pürüzsüz bir şey. O an yaşadığı panikle aklına gelen ilk düşünce, bir sansarın Nebraska’da gördüğü rüyadan fırlayıp gerçekliğe geçtiğiydi. Yatağın içindeki hayvanı görünce boğazından hafif bir inilti yükselmişti. Fazla büyük değildi, ama bir sansardan iriydi. Bira yüzünden başı ağrıyor, şakakları sanki merhametsizce deliniyordu.</p>

    <p>“Tut onu,” diye fısıldamıştı Ufaklık karanlıkta. Çöpçü’nün elini tutup silindir şeklinde, sert, piston gibi titreşen bir şeye götürmüştü. “Boşalt beni, hadi, nasıl yapılacağını biliyorsun. Seni görür görmez bildiğini anladım. Hadi boşalt beni.”</p>

    <p>Çöpçü Adam nasıl yapılacağını gerçekten de biliyordu. Birçok açıdan rahatlamıştı. Bunu yapmayı hapiste geçirdiği uzun gecelerde öğrenmişti. Kötü olduğunu söylüyorlardı, ama eşcinsellerin yaptıkları, geceleri kaşık saplarını bileyip bıçaklara çeviren ve yataklarında yatıp parmaklarını kütürdeterek sırıtıp ona pis pis bakanların yaptıklarından iyiydi.</p>

    <p>Ufaklık, Çöpçü’nün elini alıp anladığı türden silahın üstüne koymuştu. Çöpçü kavramış ve başlamıştı. Bittikten sonra Ufaklık tekrar uyuyakalacaktı muhtemelen. O zaman gizlice sıvışacaktı.</p>

    <p>Ufaklık’ın solukları hızlanmıştı. Kalçaları, Çöpçü’nün eliyle uyumlu bir şekilde hareket etmeye başlamıştı. Ufaklık, fark ettirmeden Çöpçü’nün kemerini çözüp pantolonuyla iç çamaşırını dizlerine kadar indirmişti. Çöpçü, fark ettiğinde karşı koymaya çalışmamıştı. Ufaklık’ın yapmak istediği şey onun için önemli değildi. Daha önce de başına gelmişti. Zehir değildi ya.</p>

    <p>Ardından eli donup kalmıştı. Anüsüne dayanan her ne ise, et değildi. Soğuk çelikti.</p>

    <p>Ve birden ne olduğunu <em>anlamıştı.</em></p>

    <p>“Hayır,” diye fısıldamıştı. Karanlıkta gözleri dehşetle irileşmişti. Artık o caninin oyuncak bebeklere benzer suratını aynada seçebiliyordu. Kızarmış gözleriyle omzunun gerisinden bakıyordu.</p>

    <p>“Evet,” diye fısıldamıştı Ufaklık da. “Sakın durayım deme Çöplük. Bir an bile durayım deme. Yoksa tetiği çekiveririm. Kıçını havaya uçururum. Domdomlar Çöplük. Buna inanabiliyor musun?”</p>

    <p>Çöpçü inleyerek tekrar sıvazlamaya başlamıştı. İniltileri, 45’liğin namlusu içinde dönerek, dürterek, yırtarak ilerledikçe acı dolu yutkunmalara dönüşmüştü. Peki bu onu heyecanlandırıyor olabilir miydi? Heyecanlandırmıştı.</p>

    <p>Bir süre sonra Ufaklık da Çöpçü’nün heyecanını hissetmişti.</p>

    <p>“Hoşuna gitti, değil mi?” diye solumuştu Ufaklık. “Seveceğini biliyordum, bok torbası. Götüne sokulmasını seviyorsun, değil mi? Evet de, bok torbası. Evet de yoksa cehennemi boylarsın.”</p>

    <p>“Evet,” demişti Çöpçü Adam ağlamaklı bir sesle.</p>

    <p>“Sokayım mı, istiyor musun?”</p>

    <p>İstemiyordu. Heyecanlanmasına rağmen istemiyordu. Ama itiraz etmemesi gerektiğini biliyordu. “Evet.”</p>

    <p>“Elmastan olsa bile sikine dokunmazdım. Kendin yap. Tanrı bize neden iki el vermiş sanıyorsun?”</p>

    <p>Bu şekilde ne kadar devam etmişti? Tanrı bilirdi. Çöpçü Adam bilmiyordu. Bir dakika, bir saat, bir çağ... ne fark ederdi? Ufaklık doyuma ulaştığı an iki şeyi aynı anda hissedeceğini biliyordu: Minyon canavarın ılık menisinin karnında oluşturduğu his ve patlayan kurşunun içini parçalamasıyla oluşacak acı. Lavmanların şahı.</p>

    <p>Sonra Ufaklık’ın kalçası donup kalmıştı ve Çöpçü’nün elindeki penisi titremişti. Yumruğu lastik bir eldiven gibi kayganlaşmıştı. Bir süre sonra tabanca geri çekilmişti. Çöpçü rahatladıktan sonra yanaklarından aşağı sessiz gözyaşları süzülmüştü. Ölmekten korkmuyordu, özellikle Kara Adam için çalışırken. Ama karanlık bir motel odasında bu psikopatın ellerinde ölmeyi istemiyordu. Cibola’yı görmeden ölemezdi. Tanrı’ya dua edebilirdi, ama içinden bir ses, Tanrı’nın Kara Adam yandaşlarına yardım eli uzatmayacağını söylüyordu. Tanrı şimdiye kadar Çöpçü Adam için ne yapmıştı zaten? Ya da Donald Merwin Elbert için?</p>

    <p>Ufaklık’ın çatlak, uykulu sesi bir şarkıyla yükselmişti.</p>

    <p><em>“Dostlarımla meşhur oluyoruz... evet, kötü adamlar bizi tanıyor ve bize bulaşmıyor...”</em></p>

    <p>Horlamaya başlamıştı.</p>

    <p><em>Şimdi gidebilirim,</em> diye düşünmüştü Çöpçü Adam, ama kıpırdarsa Ufaklık’ı uyandırmaktan korkuyordu. <em>Gerçekten uyuduğundan emin olduğumda giderim. Beş dakika. Daha fazla sürmez.</em></p>

    <p>Ama karanlıkta beş dakikanın var olmadığı söylenebilirdi. Beklemişti. Farkında olmadan uyuyakalıp uyanmış, kısa süre sonra tekrar uykunun kollarına yuvarlanmıştı.</p>

    <p>Çok yüksekte, karanlık bir yoldaydı. Yıldızlar, elini uzatsa dokunabilecekmiş kadar yakındı. Sanki uzanıp tek tek toplayabilecek ateşböcekleri gibi bir kavanozun içine doldurabilecekti. Hava buz gibiydi. Karanlıktı. Yol yapımı sırasında parçalanan kayalar, yıldızların verdiği aydınlıkta hayal meyal seçiliyordu.</p>

    <p>Ve karanlığın içinde bir şey, ona doğru yürüyordu.</p>

    <p>Ardından kaynağı hiçlik olan sesi her yerden yayılmaya başladı: <em>Sana dağlarda bir işaret vereceğim. Sana gücümü göstereceğim. Bana karşı çıkanların akıbetini göstereceğim. Bekle ve izle.</em></p>

    <p>Karanlığın içinde, üzerlerine örtülmüş kapaklar çifter çifter kaldırılan üç düzine ışık varmışçasına kızıl gözler belirmeye başlamıştı. Gerçekten de gözlerdi ve Çöpçü Adam’ın etrafında garip bir halka oluşturmuşlardı. Önce sansar gözleri olduklarını sanmış, ama gözlerden oluşan halka daraldıkça gri dağ kurtları olduklarını görmüştü. Kulaklarını dikmişler, burunlarından köpük saçıyorlardı.</p>

    <p>Korkmuştu.</p>

    <p><em>Senin için gelmediler, iyi ve sadık hizmetkârım. Gördün mü?</em></p>

    <p>Ve hepsi yok oluvermiş, gri kurtlar göz açıp kapayana dek ortadan kaybolmuştu.</p>

    <p><em>İzle,</em> demişti ses.</p>

    <p><em>Bekle.</em></p>

    <p>Rüya sona ermişti. Uyanıp parlak gün ışığının motel odasının penceresinden içeri girdiğini görmüştü. Ufaklık pencerenin önünde dikiliyordu. Saçları taranmıştı, bukleleri önceki gibi parlıyordu. Camdaki aksini memnuniyetle izliyordu. Deri ceketini bir sandalyenin arkasına asmıştı. Tavşan ayakları kemerinden darağacında sallanan minik cesetler gibi sarkıyordu.</p>

    <p>“Hey, çöplük! Seni uyandırmak için elini yine yağlamam gerekeceğini düşünmeye başlamıştım. Hadi, bugün büyük gün. Bugün çok şey olacak, haksız mıyım?”</p>

    <p>“Kesinlikle haklısın,” demişti Çöpçü Adam çarpık bir gülümsemeyle.</p>

    <p class="paragraf">Çöpçü Adam 5 Ağustos akşamı uyandığında hâlâ MGM Grand Hotel’in kumarhanesindeki yirmi bir masasında yatıyordu. Hemen karşısında, aynalı gözlükler takmış, saman sarısı saçlı bir adam, ters çevirdiği bir sandalyede oturuyordu. Çöpçü’nün ilk dikkatini çeken, adamın spor gömleğinin açık yakasından görünen boynunda asılı olan taştı. Simsiyahtı ve ortasında kızıl bir leke vardı. Bir kurdun gece karanlığındaki gözü gibi.</p>

    <p>Susadığını söylemek istedi, ama boğazından bir hırıltıdan başka ses çıkmadı.</p>

    <p>“Besbelli kızgın güneş altında biraz fazla zaman geçirmişsin,” dedi Lloyd Henreid.</p>

    <p>“Sen <em>o</em> musun?” diye fısıldadı Çöpçü. “Sen mi...”</p>

    <p>“Büyük patron mu? Hayır, ben o değilim. Flagg, Los Angeles’tan. Ama senin burada olduğunu biliyor. Bu öğleden sonra telsizle konuştuk.”</p>

    <p>“Geliyor mu?”</p>

    <p>“Ne yani, sırf <em>seni</em> görmeye mi? Tabii ki hayır! Canı istediği zaman gelir. Sen ve benim gibiler onun için önemsizizdir. Ne zaman isterse o zaman gelir.” O sabah Çöpçü Adam’ın gelmesinin ardından uzun boylu adama sormuş olduğu soruyu tekrar dile getirdi. “Onu görmeye çok mu meraklısın?”</p>

    <p>“Evet... hayır... bilmiyorum.”</p>

    <p>“Eh, cevabın ne olursa olsun onu er geç göreceksin.”</p>

    <p>“Su...”</p>

    <p>“Elbette. Al bakalım.” Vişneli Kool-Aid ile dolu bir termosu ona uzattı. Çöpçü termosu başına dikip kana kana içti. Ardından iki büklüm olup inleyerek midesini tuttu. Kramp geçince Lloyd’a saf bir minnetle baktı.</p>

    <p>“Bir şeyler yiyebilecek misin?” diye sordu Lloyd.</p>

    <p>“Evet, sanırım.”</p>

    <p>Lloyd yanlarında durmakta olan adama döndü. Adam ruleti dalgınca çeviriyor, sonra minik beyaz topu üzerine bırakıp hoplayıp zıplamasını izliyordu.</p>

    <p>“Roger gidip Whitney veya Stephanie-Ann’e söyle bu adama birkaç hamburger ve patates kızartması hazırlasın. Yok yok, onlar olmaz. Muhtemelen kusup her yeri batırır. Çorba. En iyisi ona çorba yapsınlar. Sana uyar mı dostum?”</p>

    <p>“Her şey olur,” dedi Çöpçü minnettarlıkla.</p>

    <p>“Burada bizimle çalışan Whitney Horgan adında biri var,” dedi Lloyd. “Eskiden kasapmış. Şişman, gürültücü herifin teki, ama yemek yapmayı biliyor doğrusu! Tanrım! Ve burada ne ararsan var. Geldiğimizde jeneratörler hâlâ çalışıyordu ve buzluklar ağzına kadar doluydu. Vegas böyle işte! Gördüğün en muhteşem yer, değil mi?”</p>

    <p>“Evet,” dedi Çöpçü. Lloyd’dan hemen hoşlanmıştı, ama daha adını bile bilmiyordu. “Cibola.”</p>

    <p>“Ne dedin?”</p>

    <p>“Cibola. Çok kişinin aradığı yer.”</p>

    <p>“Eh, evet. Çok kişinin aradığı doğru ama çoğu bulduğuna pişman oluyor, o ayrı mesele. Her neyse, sen ne dersen adı o olsun. Görünüşe bakılırsa buraya ulaşmak uğruna neredeyse ızgara oluyormuşsun. Adın ne?”</p>

    <p>“Çöpçü Adam.”</p>

    <p>Lloyd bunun tuhaf bir isim olduğunu düşünüyor gibi görünmüyordu. “Bahse girerim bu bir motosikletçinin ismidir.” Elini uzattı. Parmak uçlarında hâlâ açlıktan ölmek üzere olduğu Phoenix Hapishanesi’nde kaldığı günlerin izleri vardı. “Ben Lloyd Henreid. Tanıştığımıza memnun oldum Çöpçü. Güzel gemimiz <em>Lollypop</em>’a hoş geldin.”</p>

    <p>Çöpçü Adam uzatılan eli sıktı ve minnet gözyaşlarının dökülmemesi için büyük çaba sarf etmek zorunda kaldı. Hatırlayabildiği kadarıyla hayatında ilk kez biri onunla el sıkışmak istemişti. Oradaydı. Kabul görmüştü. Nihayet <em>bir şeye dahildi.</em> Bu an için çölde iki kat fazla yürüyebilir, diğer kolunun ve bacaklarının da yanmasına razı olurdu.</p>

    <p>“Teşekkürler,” diye mırıldandı. “Teşekkürler Bay Henreid.”</p>

    <p>“Ya bana Lloyd diye hitap edersin ya da çorbayı unutursun kardeş.”</p>

    <p>“Anlaşıldı. Teşekkürler Lloyd.”</p>

    <p>“Hah, böyle daha iyi. Karnını doyurduktan sonra seni yukarı, odana çıkaracağım. Yarın sana bir iş buluruz. Galiba büyük patronun seninle ilgili planları var, ama o gelene kadar başka işlerin ucundan tutabilirsin. Yapılacak çok şey var. Buranın bir kısmını tekrar işler hale getirdik, ama daha yolun başındayız. Boulder Barajı’nda bir ekip elektriği geri getirmeye çalışıyor. Bir başka ekip suların akması için çalışmakta. Keşif ekiplerini bölgeye gönderdik, günde yedi sekiz kişi getiriyorlar, ama seni bu ayrıntılarla boğmayayım şimdi. Görünüşe bakılırsa güneşte sana bir ay yetecek kadar kalmışsın.”</p>

    <p>“Galiba öyle,” dedi Çöpçü Adam cılız bir gülümsemeyle. Canını Lloyd Henreid için vermeye şimdiden hazırdı. Bütün cesaretini toplayarak Lloyd’un boynundaki taşı işaret etti. “O...”</p>

    <p>“Evet, burada sorumlu sayılan kişiler bundan takıyor. <em>Onun</em> fikri. Kara kehribar. Taş değil, biliyorsun. Yağ baloncuğu gibi bir şey.”</p>

    <p>“Demek istediğim... kızıl ışık. Göz.”</p>

    <p>“Öyle görünüyor, değil mi? Bir kusur. <em>Büyük patrondan,</em> özel. Elindeki en zeki adam ben değilim, Las Vegas’taki en zeki adam bile değilim. Ama beni... galiba maskotu olduğum söylenebilir.” Çöpçü’ye dikkatle baktı. “Belki sen de öylesindir, kim bilir? Benim bilmediğim kesin. Ketum biri şu Flagg. Her neyse, duyduk ki özelmişsin. Ben ve Whitney. Bu pek görülmüş şey değil. Çoğunluğun özel dikkati için çok fazla geliyor.” Duraksadı. “Ama sanırım isterse <em>o</em> yapabilir. <em>O</em> herkesi fark edebilir.”</p>

    <p>Çöpçü Adam başını salladı.</p>

    <p>“Büyü yapabiliyor,” dedi Lloyd. Sesi aniden hafifçe çatallaşmıştı. “Gözlerimle gördüm. Onu karşıma almayı kesinlikle istemem, anlarsın ya.”</p>

    <p>“Evet,” dedi Çöpçü. “Ufaklık’a olanı gördüm.”</p>

    <p>“O da kim?”</p>

    <p>“Dağlara girene kadar beraber yolculuk yaptığım adam.” Ürperdi. “Bu konudan bahsetmek istemiyorum.”</p>

    <p>“Tamam dostum. İşte çorban da geldi. Whitney kenara yine de bir hamburger koymuş. Bayılacaksın. Adam nefis hamburgerler yapıyor. Kusmamaya çalış, olur mu?”</p>

    <p>“Tamam.”</p>

    <p>“Gitmem gereken yerler, görmem gereken insanlar var. Eski dostum Poke şimdi beni görse hayatta inanmazdı. Kıç tekmeleme yarışmasına katılmış tek bacaklı bir adamdan bile yoğunum. Sonra görüşürüz.”</p>

    <p>“Tabii,” dedi Çöpçü ve ardından çekingen bir tavırla ekledi. “Teşekkür ederim. Her şey için.”</p>

    <p>“<em>Bana</em> teşekkür etme,” dedi Lloyd arkadaşça. “<em>Ona</em> et.”</p>

    <p>“Ediyorum,” dedi Çöpçü Adam. “Her gece.” Ama kendi kendine konuşmaktaydı. Lloyd çorbayla hamburgeri getiren adamla konuşarak lobiye giden yolu yarılamıştı bile. Çöpçü Adam mutlu bir ifadeyle gözden kaybolana dek onları izledi, ardından iştahla yemeye başladı ve neredeyse her şeyi silip süpürene kadar durmadı. Aslında çorba kâsesinin dibine bakana dek iyiydi. Domates çorbasıydı ve kan rengindeydi.</p>

    <p>İştahı aniden kaçtı ve kâseyi kenara itti. Lloyd Henreid’e Ufaklık’tan bahsetmek istemediğini söylemek başka, Ufaklık’ın başına geleni <em>düşünmeyi</em> bırakabilmek başka bir şeydi.</p>

    <p>Yemeğiyle birlikte gelen sütü yudumlayarak rulet masasına doğru yürüdü. Ruleti dalgınca çevirip minik beyaz topu içine bıraktı. Önce kenarda yuvarlanan top, sonra bölmeler içine düşerek hoplayıp zıplamaya başladı. Aklına Ufaklık geldi. Acaba biri gelip ona odasını gösterecek miydi? Acaba top kırmızı bölümde mi, yoksa siyahta mı kalacaktı? Ama düşüncelerinin büyük kısmını Ufaklık işgal ediyordu. Hoplayıp zıplayan lop sonunda bölmelerden birinde sabit kaldı. Yeşil çift sıfırdaydı.</p>

    <p class="paragraf">Ufaklık, havanın yirmi altı derece olduğu bulutsuz günde, Golden’dan batıya, doğruca Rocky Dağları’na girerlerken Coors’tan bir süreliğine vazgeçip bir şişe Rebel Yell viskisi açmıştı. Koltuklarının arasında iki açılmamış şişe daha vardı. Her biri, sarsılıp devrilmemesi için düzgün bir şekilde boş süt kartonlarına yerleştirilmişti. Ufaklık şişeden bir yudum alıyor, üzerine bir yudum Pepsi içiyor ve ardından avazı çıktığı kadar, <em>vay be</em> veya <em>oley</em> ya da <em>seks makinesi,</em> diye bağırıyordu. Birkaç kere, yapabilse Rebel Yell <em>işeyeceğini</em> söylemişti. Çöpçü Adam’a buna inanıp inanmadığını sormuştu. Önceki gece içtiği üç biranın ve korkusunun etkisiyle yüzü solan Çöpçü Adam, inandığını söylemişti.</p>

    <p>Bu yollarda Ufaklık bile yüz elli kilometre hızla ilerleyemiyordu. Hızını saatte doksan kilometreye düşürüp dağlara mırıldanarak küfretmiş, ardından neşelenmişti. “Utah ve Nevada’ya vardığımızda kaybettiğimiz zamanı telafi edebileceğiz Çöplük. Bu bebek, düz yolda iki yüz kırk basar. Buna inanabiliyor musun?”</p>

    <p>“Tabii, bu çok güzel bir araba,” demişti Çöpçü hasta gibi bir ifadeyle gülümseyerek.</p>

    <p>“Hem de nasıl.” Rebel Yell’den bir yudum alıp üstüne Pepsi içmişti. <em>Oley.</em> diye avazı çıktığı kadar bağırmıştı.</p>

    <p>Çöpçü sabah güneşiyle yıkanan manzaraya korkuyla bakıyordu. Eyaletlerarası yol, dağın eteğine yapışık bir şekilde ilerliyordu. Bazen yüksek kayalıklar arasından geçiyorlardı. Önceki gece rüyasında gördüğü kayalıklardı bunlar. Karanlık çöktükten sonra o kızıl gözler yine açılacak mıydı?</p>

    <p>Bu düşünceyle ürpermişti.</p>

    <p>Kısa bir süre sonra hızlarının doksandan yetmişe düştüğünü fark etmişti. Sonra elliye. Ufaklık sürekli korkunç küfürler mırıldanıyordu. Araba, yolu tıkayan ve sayıları giderek artan durmuş araçlar arasında slalom yapıyordu.</p>

    <p>“Ne bu be?” diye hiddetle köpürmüştü Ufaklık. “Ne yapmış bu salaklar? Hepsi birden bin beş yüz metre yükseklikte yemek yemeye mi karar vermiş? <em>Hey, aptallar sürüsü! Yolumdan çekilin! Duyuyor musunuz beni? Açın şu yolu!</em>”</p>

    <p>Çöpçü Adam olduğu yerde büzülmüştü.</p>

    <p>Virajı dönmüşler ve dört aracın korkunç bir şekilde birbirine girerek I-70’i tamamen tıkadığını görmüşlerdi. Kanı uzun zaman önce minik yollar halinde kurumuş olan ölü bir adam, yolda bacakları açık bir şekilde yüzüstü yatıyordu. Hemen yanında kırık bir konuşan Cathy bebeği vardı. Araç yığınının solunda iki metre yüksekliğinde koruyucu çelik direkler vardı. Oradan geçiş mümkün değildi. Sağda ise arazi, sislerle kaplı bir vadiye doğru dik bir şekilde inmekteydi.</p>

    <p>Ufaklık, Rebel Yell’den bir yudum içip sağa yönelmişti. “Sıkı tutun Çöplük,” diye fısıldamıştı. “Sağından dolaşacağız.”</p>

    <p>“Ama yeterince boşluk yok,” diye yutkunmuştu Çöpçü Adam. Boğazı zımpara gibiydi.</p>

    <p>“Tam geçebileceğimiz kadar var,” diye fısıldamıştı Ufaklık. Gözleri parlıyordu. Arabayı yolun kenarına yöneltmişti. Sağ lastikler artık toprak üzerinde ilerliyordu.</p>

    <p>“Ben yokum,” demişti Çöpçü telaşla ve kapının kolunu kavramıştı.</p>

    <p>“Otur oturduğun yerde,” demişti Ufaklık. “Yoksa ölü bir çöp torbası olursun.”</p>

    <p>Çöpçü başını çevirince 45’liğin namlusuyla burun buruna gelmiş, Ufaklık gergin bir şekilde kıkırdamıştı.</p>

    <p>Çöpçü Adam kapının kolunu bırakarak sırtını koltuğa yaslamıştı. Gözlerini yummak istemiş, ama yapamamıştı. Kendi tarafında, toprağın görünen son on santimlik kısmı da yok olmuştu. Artık aşağıdaki mavi çamları ve devasa kayaları rahatça görebiliyordu. Arabanın geniş lastiklerinin kenardan beş santim içeride olduğunu hayal etmişti... şimdi üç...</p>

    <p>“Bir santim daha,” diye mırıldanmıştı Ufaklık parlak gözler ve kocaman bir sırıtışla. Oyuncak bebeklere benzer suratında kusursuz ter damlacıkları belirmişti. “Sadece... bir santim... daha.”</p>

    <p>Her şey çok çabuk olup bitmişti. Çöpçü Adam arabanın sağ arkasının aniden boşluğa denk gelip aşağı savrulduğunu hissetmişti. Önce düşen çakıltaşlarını, ardından daha büyük taşların sesini duymuş, bir çığlık atmıştı. Ufaklık korkunç bir küfür savurup vitesi bire takmış ve gazı köklemişti. Sol taraflarındaki ters dönmüş Volkswagen minibüs yola daha fazla çıkmalarını engelliyordu. Metalin metale sürtmesiyle korkunç bir cayırtı kopmuştu.</p>

    <p><em>“Uç!”</em> diye haykırmıştı Ufaklık. <em>“Koca bir kuş gibi! Uç! Uç, kahrolası, UÇ!”</em></p>

    <p>Arabanın arka tekerlekleri dönmüştü. Bir an için uçuruma kayar gibi olmuşlardı. Ardından araba aniden öne fırlamış, arkalarında siyah izler bırakan lastikler tekrar yola dönmüş ve araç yığınının diğer tarafına geçmişlerdi.</p>

    <p><em>“Geçeriz demiştim!”</em> diye bağırmıştı Ufaklık muzaffer bir edayla. <em>“Vay canına! Yaptık mı? Becerdik mi? Çöplük, seni bok kafalı göt!”</em></p>

    <p>“Becerdik,” demişti Çöpçü Adam usulca. Her tarafı seğiriyordu. Kontrol edemiyor gibiydi. Ve sonra, Ufaklık’la karşılaşmasından sonra ikinci kez farkında olmadan hayatını kurtaracak şeyi söylemişti, söylememiş olsaydı Ufaklık onu kesinlikle öldürecekti; bu onun tuhaf kutlama tarzıydı. “Usta şoförlüktü şampiyon,” demişti. Daha önce hiç kimseye “şampiyon” dememişti.</p>

    <p>“Ahh... o kadar da ustaca değildi,” demişti Ufaklık kibirli bir tavırla. “Ülkede bunu yapabilecek en az iki kişi daha var, inanabiliyor musun?”</p>

    <p>“Sen öyle diyorsan öyledir Ufaklık.”</p>

    <p>“Öyle diyorum tatlım. Eh, yolculuğa devam. Daha oldukça uzun bir yolumuz var.”</p>

    <p>Ama pek fazla ilerlememişlerdi. Ufaklık’ın arabası on beş dakika sonra, Shreveport, Lousiana’daki kaynağından yaklaşık iki yüz kilometre ötede daha fazla ilerleyemeden durmuştu.</p>

    <p>“İnanmıyorum,” demişti Ufaklık. “Bunun... olduğuna... <em>İNANAMIYORUM!</em>”</p>

    <p>Kapısını açıp inmişti. Yarıdan daha az kalmış olan Rebel Yell şişesi hâlâ sol elindeydi.</p>

    <p><em>“ÇEKİLİN YOLUMDAN!”</em> diye kükremişti Ufaklık topukları iğrenç denecek kadar yüksek çizmeleriyle yolda sarsakça yürüyerek. <em>“YOLUMDAN ÇEKİLİN İBNELER, HEPİNİZ ÖLÜSÜNÜZ, KEMİKLERİNİZ MEZARLIKLARDA ÇÜRÜMELİ, YOLUMUN ÜSTÜNDE DEĞİL!”</em></p>

    <p>Rebel Yell’i fırlatmış ve şişe, kehribar rengi damlalar saçarak havada döne döne uçmuştu. Eski bir Porsche’nin yan tarafına çarparak tuzla buz olmuştu. Ufaklık olduğu yerde hafifçe sallanarak soluk soluğa sessizce duruyordu.</p>

    <p>Sorun bu kez dört araçlık bir yığılma kadar basit değildi. Bu kez sorun, sadece sıkışık trafikti. Doğuya yönelen şeritler, batıya yönelenlerden yaklaşık on metre genişliğinde çimlerle kaplı bir alanla ayrılıyordu. Ufaklık’ın arabası belki otoyolun bir tarafından diğerine geçebilirdi, ama iki anayolda da durum aynıydı: Dört şerit üzerinde tampon tampona altı şeritlik bir araç yığını vardı. Emniyet şeritleri de aynı şekilde tıklım tıklım doluydu. Bazı sürücüler ortadaki alanda ilerlemeye çalışmış, ama gri topraktan ejder dişleri gibi fırlayan kayalar uzun bir mesafe katetmelerine izin vermemişti. Belki büyük tekerlekli arazi araçları geçip gitmeyi başarmıştı, ama Çöpçü’nün o an gördüğü, ezilmiş, devrilmiş, yamulmuş metal yığınlarıyla dolu bir araç mezarlığıydı. Sanki bütün sürücüler topluca akıllarını kaybetmiş ve I-70 üzerinde ölümcül bir yarış veya bir kıyamet rallisi düzenlemeye çalışmışlardı. Colorado’da Rocky Dağları’nın tepesinde gökten Chevie yağdığını gördüm, diye düşünmüştü Çöpçü Adam. Neredeyse kıkırdayacaktı. Engel olmak için eliyle ağzını örtmüştü. Ufaklık güldüğünü duyarsa muhtemelen bir daha asla gülemeyecekti.</p>

    <p>Bakım yapılmış saçlarıyla Ufaklık yüksek topuklu çizmelerini tıkırdatarak geri gelmişti. Yüzünün hatları taştan bir cüceninki gibiydi. Gözleri hiddetle yuvalarından fırlamıştı. “Kahrolası arabamı burada bırakacak değilim,” demişti. “Duydun mu? Kesinlikle olmaz. Bırakmayacağım. Şimdi yürümeye başla Çöplük. Bak bakalım şu trafik nereye kadar devam ediyor? Belki bir kamyon yolu tıkamıştır, bilmiyorum. Geri gidemeyeceğimiz kesin. Oradan bir kez daha geçmeye kalkarsak uçurumu boylarız. İlerideki tek engel devrilmiş bir kamyon falansa hallederiz. Gerekirse bu heriflerin hepsini birer birer aşağı yuvarlarım. Yaparım, <em>buna</em> inansan iyi edersin. Şimdi yürü bakalım, tabana kuvvet.”</p>

    <p>Çöpçü hiç itiraz etmemişti. Arabaların arasından ve önünden dikkatlice yürümeye başlamıştı. Ufaklık ateş etmeye başlarsa eğilip koşmamak için hazırdı. Ama Ufaklık ateş etmemişti. Çöpçü güvenli olduğunu düşündüğü bir mesafeye gelince (yani tabancanın menzilinden çıkınca) bir tankerin tepesine tırmanıp geriye doğru bakmıştı. Cehennemden çıkma minyatür serseri, bu mesafeden gerçekten bir oyuncak bebek boyutunda görünüyordu. Arabasına yaslanmış, içki içiyordu. Çöpçü Adam el sallamayı düşünmüş, ama sonra bunun kötü bir fikir olduğuna karar verip vazgeçmişti.</p>

    <p class="paragraf">Çöpçü Adam o gün yürüyüşüne sabah on buçuk civarında başlamıştı. Yürüyüş yavaştı, çoğunlukla birbirine geçmiş araçların üzerlerinden atlamak zorunda kalıyordu. İlk TÜNEL KAPALI tabelasını gördüğünde saat üçü çeyrek geçiyordu. Yaklaşık on dokuz kilometre ilerlemişti. On dokuz kilometre fazla değildi –ülkenin yüzde yirmisini bisiklet üzerinde katetmiş biri için fazla değildi– ama karşılaştığı engeller düşünüldüğünde on dokuz kilometre büyük başarıydı. Uzun zaman önce geri dönüp Ufaklık’a daha fazla ilerlemenin imkânsız olduğunu söyleyebilirdi, ama dönmeye hiç mi hiç niyeti yoktu. Çöpçü Adam fazla tarih kitabı okumamıştı (elektroşok tedavisinden sonra okumakta çok zorlanmaya başlamıştı) ama eski günlerde krallarla imparatorların kötü haber getiren ulakları öldürttüğünü bilmesine gerek yoktu. Bildiği kadarı ona yeterdi: Ufaklık’ın yanında onu bir daha asla görmek istemediğini bilecek kadar kalmıştı.</p>

    <p>Baklava şeklindeki turuncu tabelanın üzerindeki siyah harflere bakarak düşündü. Tabela devrilmiş ve dünyanın en eski Yugo’su gibi görünen aracın tekerleği altında kalmıştı. TÜNEL KAPALI. <em>Hangi</em> tünel? Elini gözlerine siper ederek ileri bakmış ve <em>bir şey</em> gördüğünü sanmıştı. Gereken zamanlarda arabaların üzerinden geçerek üç yüz metre daha yürümüş ve karşısına kaza yapmış araçlarla cesetlerden oluşan kafa karıştırıcı bir yığın çıkmıştı. Bazı arabalar ve kamyonlar tamamen yanmıştı. Ordu araçlarıydı. Cesetlerin çoğunun üzerinde üniformalar vardı. Bu çarpışma sahnesinin ötesinde –Çöpçü burada bir çarpışma olduğundan emindi– trafik sıkışıklığı tekrar başlıyordu. Ve daha ötede tüm şeritler, tepelerinde, üzerinde EISENHOWER TÜNELİ yazan koca bir tabelanın bulunduğu, kayalıklara oyulmuş iki koca delik içinde gözden kayboluyordu.</p>

    <p>Niyetinin ne olduğunu tam olarak bilmeyerek kalbi gümbürdeyerek tünele doğru yürümüştü. Kayalıklar içine oyulmuş iki koca delik onu ürkütüyordu. Korkusu, yaklaştıkça dehşete dönüşmüştü. Larry Underwood’un Lincoln Tüneli’ne dair hislerini tam olarak anlayabilirdi; bu kısa an boyunca farkında olmasalar da ruhları kardeş, hissettikleri dehşet ortaktı.</p>

    <p>En büyük fark, Lincoln Tüneli’nde yaya yolunun yüksekte oluşuydu. Burada daha alçaktı. Hatta bazı araçlar iki tekerleklerini yaya yoluna çıkararak ilerlemeye bile çalışmıştı. Tünelin uzunluğu üç kilometreydi. Geçmenin tek yolu, bir arabadan diğerine sürünmekti. Saatler sürebilirdi.</p>

    <p>Çöpçü Adam bağırsaklarının suya dönüştüğünü hissetmişti.</p>

    <p>Tünele bakarak uzun bir süre durmuştu. Larry Underwood bir aydan fazla bir süre önce korkusuna rağmen kendi tüneline girmişti. Çöpçü Adam uzun süre tartıp biçtikten sonra omuzları çökmüş halde geri dönerek Ufaklık’a doğru yürümeye başlamıştı. Dudaklarının kenarı titriyordu. Geri dönmesinin sebebi yürünecek uygun bir yerin olmaması veya tünelin uzunluğu değildi (Çöpçü hayatı boyunca Indiana’da yaşamıştı, Eisenhower Tüneli’nin uzunluğuna dair hiçbir fikri yoktu). Larry Underwood’u harekete geçiren (ve belki kontrol eden) hayatta kalmanın basit mantığı altında yatan kişisel çıkardı: New York bir adaydı ve oradan uzaklaşmak zorundaydı. En kısa yol ise tüneldi. Böylece olabildiğince hızlı bir şekilde yürümüştü, tıpkı acı bir ilaç içecekken burnun sıkılıp nefesin tutulması gibi. Çöpçü Adam ise ezik bir varlıktı; kaderin ve kendi açıklanamaz doğasının darbelerini kabullenmeye alışmıştı... ve bunu hep başı öne eğik bir şekilde yapmıştı. Ufaklık’la olan felaketimsi karşılaşmasından sonra daha da ezilmiş, erkekliği yok sayılmış, hatta neredeyse beyni yıkanmıştı. Beyin hasarı yaratabilecek hızda oradan oraya götürülmüştü. Bir kutu birayı sonrasında kusmadan bir dikişte bitirmezse öldürülmekle tehdit edilmişti. Bir tabanca namlusuyla ırzına geçilmişti. Neredeyse üç yüz metrelik bir uçurumun dibini boylayacaktı. Tüm bunların üstüne, doğrudan bir dağın tabanına giren kara bir delikte sürünerek ilerlemeye cesaret edebilir miydi? Karanlıkta onu kim bilir ne tür korkunç şeyler bekliyordu. Cesareti yoktu. Belki başkaları yapabilirdi, ama Çöpçü Adam yapamamıştı. Ayrıca geri dönmenin de kendine göre bir mantığı vardı. Ezilmiş, yarı deli birinin mantığıydı, evet ama yine de kendine göre çarpık bir çekiciliği vardı. O bir adada <em>değildi.</em> Dağların içinden değil, üzerinden geçen başka bir yol bulabilecekse geldiği yöne doğru koca bir gün, hatta iki gün yürümeye razıydı. Ufaklık ile yolculuk zordu, doğru, ama Ufaklık’ın aksini söylemiş olmasına rağmen fikrini değiştirip gittiğini umuyordu. Belki dut gibi sarhoş olmuştu. Hatta belki (Çöpçü şansının ona bu kadar güleceğini hiç sanmıyordu ama) ölmüş bile olabilirdi. En kötü ihtimalle hâlâ uyanık ve gözü yolda olursa Çöpçü karanlık çökene kadar bekleyip yanından küçük bir hayvan gibi</p>

    <p>(bir sansar)</p>

    <p>geçip gidebilirdi. Ondan sonra başka bir yol bulana dek doğuya doğru yürümeye devam ederdi.</p>

    <p>Dönüşte daha hızlı ilerleyerek tepesinden Ufaklık’a ve efsanevi arabasına son kez baktığı tankerin yanına varmıştı. Bu kez akşam aydınlığında siluetinin kolayca fark edilebileceği tankerin üzerine çıkmamıştı. Olabildiğince sessiz bir şekilde arabaların arasında emeklemeye başlamıştı. Ufaklık tetikte bekliyor olabilirdi. Onun gibi birinin yapacaklarını tahmin etmek kolay değildi, sağı solu belli olmazdı... işini şansa bırakamazdı. Daha önce hiç silah kullanmamıştı, ama o an, ölü askerlerden birinin silahını yanına almış olmayı dilemişti. Emeklemeye devam ediyor, taşlar pençeleşmiş eline batıp acıtıyordu. Saat sekiz olmuş, güneş dağların ardında kaybolmuştu.</p>

    <p>Çöpçü, Ufaklık’ın içki şişesini fırlattığı Porsche’nin arkasında durmuş ve başını dikkatle uzatıp bakmıştı. Evet, Ufaklık’ın gösterişli arabası, bombeli ön camıyla, tavanındaki köpekbalığı yüzgeci çürük ten renkli akşam göğüne bakar halde yolda duruyordu. Ufaklık gözleri kapalı, ağzı açık halde koca direksiyonun üstüne yığılmıştı. Çöpçü Adam’ın kalbi göğsünde bir zafer şarkısıyla gümbürdemişti. <em>Sızmış,</em> diye çarpmıştı yüreği. <em>Sızmış! Tanrım! Sızmış!</em> Ufaklık tekrar uyandığında Çöpçü oranın otuz kilometre doğusunda olabilirdi.</p>

    <p>Yine de tedbiri elden bırakmamıştı. Gölün durgun yüzeyi üstünde gezen bir böcek gibi bir arabadan diğer arabaya hızla geçmiş ve Ufaklık’ın arabasını soluna alarak artan boşluklara doğru ilerlemişti. Araba şimdi saat dokuz yönündeydi. Şimdi yedi, şimdi altı, yani tam arkasında. Artık tek yapması gereken o çılgın pezevenkle arasındaki mesafeyi...</p>

    <p>“Olduğun yerde kal, geri zekâlı göt herif.”</p>

    <p>Çöpçü emekleme pozisyonunda donakalmıştı. Altını ıslatmış ve zihni panik içinde kanat çırpan kara bir kuşa dönüşmüştü.</p>

    <p>Yavaş yavaş dönmüş, boynundaki tendonlar hayaletli bir evin kapı menteşeleri gibi gıcırdamıştı. Ufaklık, altın sırmalı yeşil gömleği ve güneşte rengi solmuş kadife pantolonu içinde, tam karşısında dikiliyordu. Her iki elinde birer 45’lik, yüzünde ise korkunç bir nefret ve hiddet ifadesi vardı.</p>

    <p>Çöpçü Adam, “Yolun bu kısmını kontrol edeyim demiştim sadece,” dediğini duymuştu kendi sesinin. “İlerisinin açık olup olmadığını görmek için.”</p>

    <p>“Tabii ya, emekleyerek kontrol ediyordun, aptal herif. Açık mı değil mi sana gösteririm şimdi. Ayağa kalk.”</p>

    <p>Çöpçü her nasılsa ayağa kalkabilmiş ve sağında duran bir arabanın kapı koluna tutunarak ayakta durmaya çalışmıştı. Ufaklık’ın elindeki tabancaların namluları, Eisenhower Tüneli’nin ağzı kadar büyük görünüyordu. Eceline baktığının farkındaydı. Ölecekti, biliyordu. Bu kez söylenecek doğru bir cümle yoktu.</p>

    <p>Kara Adama sessizce dua etmişti: <em>Lütfen... yardım et... sana canım feda!</em></p>

    <p>“İleride ne var?” diye sormuştu Ufaklık. “Kaza mı olmuş?”</p>

    <p>“Bir tünel var. Ağzına kadar dolmuş. O yüzden geri döndüm, sana söylemek için. Lütfen...”</p>

    <p>“Tünel mi?” diyerek inlemişti Ufaklık. “Kıllı kel İsa! Kahretsin!” Suratı tekrar asılmıştı. “Bana yalan söylemiyorsun, değil mi Çöplük?”</p>

    <p>“<em>Hayır!</em> Yemin ederim doğru! Tabelada Eeesenhoover Tüneli yazıyordu. Yani öyleydi galiba, uzun kelimeleri okumakta zorlanıyorum. Ben...”</p>

    <p>“Kapa çeneni. Ne kadar uzaklıkta?”</p>

    <p>“On iki kilometre. Belki biraz daha fazla.”</p>

    <p>Batıya doğru bakan Ufaklık bir süre konuşmamıştı. Sonra parlayan gözlerini Çöpçü Adam’a çevirmişti. “Bu sıkışıklığın <em>on iki kilometre</em> boyunca devam ettiğini mi söylüyorsun? Yalan söylüyorsun.” Başparmaklarıyla tabancaların horozlarını yarıya kadar kaldırmıştı. Yarıyı tamdan, tamı bir torba kurbağadan ayırt edemeyen Çöpçü bir kadın gibi çığlık atmış ve elleriyle gözlerini kapamıştı.</p>

    <p><em>“Şaka yapmıyorum!”</em> diye haykırmıştı. <em>“Şaka değil! Yemin ederim! Yemin ederim!”</em></p>

    <p>Ufaklık, ona uzun bir süre bakmış, sonra nihayet tabancaların horozlarını indirmişti.</p>

    <p>“Seni geberteceğim Çöplük,” demişti gülümseyerek. “O beş para etmez canını alacağım. Ama önce bu sabah yanından kıl payı geçtiğimiz yığına kadar yürüyeceğiz. Minibüsü uçurumdan aşağı iteceksin. Sonra başka bir yol olup olmadığına bakmak için geri döneceğim. Arabamı kesinlikle bırakmam,” diye eklemişti huysuzca. “Kesinlikle olmaz!”</p>

    <p>“Lütfen beni öldürme,” diye fısıldamıştı Çöpçü. “Lütfen.”</p>

    <p>“O minibüsü on beş dakika içinde uçurumdan aşağı yuvarlamayı başarırsan belki öldürmem,” demişti Ufaklık. “Buna inanıyor musun?”</p>

    <p>“Evet,” demişti Çöpçü. Ama o anormal şekilde parlayan gözlere bakınca pek inanamamıştı doğrusu.</p>

    <p>Birlikte araçların yığıldığı yere doğru yürümüşlerdi. Çöpçü pelteye dönmüş bacaklarıyla önden gidiyordu. Deri ceketi gıcırdayan Ufaklık yumuşak adımlarla ilerliyordu. Oyuncak bebeklerinkine benzeyen dudakları belli belirsiz, neredeyse tatlı bir gülümsemeyle kıvrılmıştı.</p>

    <p class="paragraf">Araç yığınının yanına vardıklarında alacakaranlık yerini neredeyse koyu karanlığa bırakmıştı. Volkswagen minibüs yan yatmış halde duruyordu. İçindeki, kolları bacakları birbirine geçmiş üç dört cesedin ayrıntıları neyse ki karanlıkta seçilmiyordu. Ufaklık minibüsün yanından geçerek uçurumun kıyısında durup yaklaşık on saat önce güçlükle geçtikleri yere bakmıştı. Arabanın lastik izleri hâlâ seçiliyordu.</p>

    <p>“Hayır,” demişti Ufaklık kabullenmişlikle. “Minibüsü yerinden oynatmadığımız sürece buradan tekrar geçmemiz mümkün değil, ben sana diyeyim.”</p>

    <p>Çöpçü Adam bir an için atılıp Ufaklık’ı uçuruma itmeyi düşünmüş ama Ufaklık hızla arkasına dönmüştü. Tabancaları çekiliydi ve namluları Çöpçü’nün böğrüne yönelmişti.</p>

    <p>“Ooo Çöpçü. Kafandan neler geçtiğini anlayabiliyorum. Sakın inkâr etmeye kalkma, inanmam. Seni kitap gibi okuyorum be!”</p>

    <p>Çöpçü başını “hayır” anlamında iki yana sallamıştı.</p>

    <p>“Bana yanlış yapayım deme Çöplük. Şu koca dünyada yapmak isteyeceğin son şey budur, inan. Şimdi minibüsü it bakalım. On beş dakikan var.”</p>

    <p>Kırık olan orta hattın yakınında bir Austin duruyordu. Ufaklık arabanın yolcu kapısını açıp içindeki genç kızın şişmiş cesedini umursamaz bir tavırla çekip çıkarmış (bu arada kızın omuzdan kopan kolunu yediği hindi budunun kemiğini atar gibi duygusuzca bir kenara fırlatmıştı) ve koltuğa ayakları asfaltın üzerinde kalacak şekilde yanlamasına oturmuştu. Tabancalarını omuzları çökmüş, titremekte olan Çöpçü’ye çevirmişti.</p>

    <p>“Vakit nakittir ahbap.” Sonra başını geri atıp şarkı söylemeye başladı: “Ah... işte elinde kuşuyla Johnny geliyor, tek taşaklı adam ro-de-O-ya gidiyor... On iki dakikan kaldı Çöplük, işe koyul. Hadi, salak!”</p>

    <p>Çöpçü, minibüse abanmıştı. Bacaklarını ayırıp kuvvet almış ve itmişti. Minibüs uçuruma belki beş santim kadar yaklaşmıştı. İçinde yine bir nebze ümit –kalbin o imha edilemez tohumu– yeşermişti. Ufaklık fevriydi, mantıksızdı, Carley Yates ve bilardo salonundaki dostlarının keçileri kaçırmış dediği türdendi. Belki minibüsü uçurumdan aşağı yuvarlayıp yolu kıymetli arabasının geçebileceği kadar açabilirse yaşamasına izin verirdi.</p>

    <p>Belki.</p>

    <p>Başını eğip minibüsün kasasının kenarını kavramış ve bütün gücüyle itmişti. Yakın zamanda yanıp kavrulmuş olan kolunda keskin bir acı hissetmişti. Yeni oluşan narin dokunun yakında yırtılıp açılacağını tahmin ediyordu. Acı o zaman katlanılmaz olacaktı.</p>

    <p>Minibüs on santim daha ilerlemişti. Teri, Çöpçü’nün alnından aşağı süzülüp gözüne girmiş ve ılık motor yağı gibi yakmıştı.</p>

    <p>“İşte elinde kuşuyla Johnny geliyor, tek taşaklı adam ro-de-O-ya gidiyor!” diye şarkı söylemeye devam etmişti Ufaklık. “Ha şöyle Çöp...”</p>

    <p>Sert bir çıtırtı şarkısını bölmüştü. Çöpçü Adam başını beklentiyle kaldırmıştı. Ufaklık, Austin’in yolcu koltuğundan kalkmıştı. Çöpçü’nün tam karşısında duruyor, doğuya doğru sıralanmış araçlara dikkatle bakıyordu. Kayalar ve çalılarla kaplı dik bir yamaç hemen ötelerinde yükseliyor, gökyüzünün yarısını kaplıyordu.</p>

    <p>“Neydi <em>o?</em>” diye fısıldamıştı Ufaklık.</p>

    <p>“Ben bir şey duyma...”</p>

    <p>Tam o sırada <em>duymuştu.</em> Otoyolun diğer tarafından çakıltaşlarının hafif sesi gelmişti. Rüyasını aniden tüm canlılığıyla hatırlamış ve kanı donmuştu. Ağzı ve boğazı kupkuru olmuştu.</p>

    <p><em>“Kim var orada?”</em> diye seslenmişti Ufaklık. <em>“Cevap versen iyi edersin! Cevap ver, yoksa ateş etmeye başlayacağım!”</em></p>

    <p>Ve cevap gelmişti. Ama insan sesinden değil. Bir uluma, keskin bir siren sesi gibi göğe yükselmiş, hemen ardından hafifleyerek boğuk bir hırıltıya dönüşmüştü.</p>

    <p>“Yüce Tanrım!” demişti Ufaklık. Sesi bir anda cılızlaşmıştı.</p>

    <p>Kırmızı gözlü bir kurt sürüsü, yolun karşısındaki yamaçtan ağır adımlarla inmekteydi. Güçlü çeneleri açılıp kapanıyordu. Gri kürkleri, sıska bedenlerini kaplıyordu. Sayıları iki düzineden fazlaydı. Dehşete kapılan Çöpçü yine altına işemişti.</p>

    <p>Ufaklık, Austin’in diğer tarafına dolanmış, 45’liklerini doğrultmuş ve ateş etmeye başlamıştı. Namluların ucundan alevler fışkırıyor, patlama sesleri yamaçlarda yankılanıyordu. Çöpçü Adam bir çığlık atmış ve parmaklarıyla kulaklarını tıkamıştı. Gece esintisi, barutun taze, ılık dumanını savurup dağıtmış, kükürt kokusu, Çöpçü’nün genzini yakmıştı.</p>

    <p>Kurtlar yaklaşmaya devam etmişti. Ne hızlanmış ne yavaşlamışlardı. Tekdüze adımlarla ilerliyorlardı. Gözleri... Çöpçü Adam bakışlarını kurtların gözlerinden çekemiyordu. Sıradan kurt gözleri değillerdi; bundan kesinlikle emindi. Bunların efendilerinin gözleri olduğunu düşünmüştü. Yani <em>kendi</em> efendisinin. Ettiği dua birdenbire aklına gelmiş ve korkusu uçup gitmişti. Parmaklarını kulaklarından çekip apış arasına yayılan ıslaklığı görmezden gelerek gülümsemeye başlamıştı.</p>

    <p>Ufaklık tabancalarındaki bütün kurşunları boşaltmış, bu arada kurtlardan üçünü vurmuştu. Tabancaları tekrar doldurmaya yeltenmeden kılıflarına geri koymuş ve batıya dönmüştü. On adım kadar ilerledikten sonra durmuştu. Daha fazla kurt, yolu tıkayan araçlar arasından süzülerek bulundukları yere doğru ilerlemekteydi. İçlerinden biri burnunu gökyüzüne kaldırıp ulumuştu. Ona ikinci bir kurt katılmış, sonra üçüncü, ardından bütün sürü ulumaya başlamıştı. Yaklaşmaya devam ediyorlardı.</p>

    <p>Ufaklık gerilemeye başlamıştı. Şimdi tabancalarından birini doldurmaya çalışıyor, ama kurşunlar, hissiz parmaklarının arasından kayarak yere düşüyordu. Aniden denemekten vazgeçmişti. Tabanca elinden kayıp gürültüyle yere düşmüş, kurtlar, bu bir sinyalmişçesine ona doğru koşmaya başlamıştı.</p>

    <p>Ufaklık dehşet dolu, tiz bir çığlıkla dönüp Austin’e doğru koşmaya başlamıştı. Koşarken diğer tabancası da kılıftan çıkıp yere düşmüştü. En yakındaki kurt, derinden gelen bir hırıltıyla tam Austin’in içine girip kapıyı kapatırken Ufaklık’ın üstüne atılmıştı.</p>

    <p>Ufaklık kapıyı son anda kapatabilmişti. Kırmızı gözleri korkunç bir şekilde dönen kurt, kapıdan geri sekerek hırlamıştı. Bir süre sonra diğerleri de ona katılmış ve Austin’in etrafı kurtlarla çevrilmişti. Ufaklık’ın suratı ay gibi bembeyazdı.</p>

    <p>O sırada kurtlardan biri, üçgen kafasını aşağıda tutarak Çöpçü Adam’a yaklaşmıştı. Gözleri fırtına fenerleri gibi ışıldıyordu.</p>

    <p><em>Sana canım feda...</em></p>

    <p>Artık zerre kadar korkmayan Çöpçü emin adımlarla ona doğru yürümüştü. Yanık elini uzatmış ve kurt elini yalamıştı. Hemen ardından ayaklarının dibine oturmuş ve kabarık kuyruğunu etrafına dolamıştı.</p>

    <p>Ufaklık ağzı bir karış açık halde ona bakıyordu.</p>

    <p>Çöpçü Adam gözlerinin içine bakarak gülümsemiş ve ona ortaparmağını göstermişti.</p>

    <p>Her iki elinin de.</p>

    <p>Ardından haykırmıştı: “İşin bitti! Beni duyuyor musun? <em>BUNA İNANIYOR MUSUN? BİTTİ! SEN DUR, ŞİMDİ BEN SANA DİYEYİM!</em>”</p>

    <p>Kurt, Çöpçü’nün sağlam elini dişleriyle hafifçe tutmuştu. Çöpçü başını eğip ona bakmıştı. Kurt tekrar ayağa kalkmış, onu hafifçe çekiyordu. Doğuya doğru.</p>

    <p>“Tamam,” demişti Çöpçü sakince. “Tamam oğlum.”</p>

    <p>Yürümeye başlamış ve kurt da iyi eğitilmiş bir köpek gibi hemen peşine düşmüştü. Onlar yürürken arabaların arasından çıkan beş kurt daha onlara katılmıştı. Artık önünde bir, arkasında bir, sağında ve solunda ikişer kurtla yürüyordu. Korumalarıyla ilerleyen önemli bir adam gibi.</p>

    <p>Bir kez durmuş ve omzunun üzerinden geriye bakmıştı. Gördüklerini bir daha asla unutmayacaktı; bir kurt sürüsü, küçük Austin’in etrafında gri bir halka oluşturmuş, sabırla oturuyordu. Ufaklık’ın dehşetle bembeyaz kesilmiş yüzü, camın arkasından ona bakıyor, dudakları kıpırdıyordu. Dilleri ağızlarından sarkan kurtlar, Ufaklık’a sırıtıyor gibiydi. Kara Adam’ı Las Vegas’tan ne zaman kovacağını sorar gibiydiler. Ne zaman?</p>

    <p>Çöpçü Adam kurtların Austin’in etrafında dişlerden oluşturdukları çemberde daha ne kadar oturacağını merak etmişti. Cevap, gerektiği kadar olacaktı elbette. İki gün, üç, hatta dört. Ufaklık orada oturup dışarı bakacaktı. Yiyecek hiçbir şeyi yoktu (arabada çekip çıkardığı genç kızdan başka ceset yoksa tabii) içecek hiçbir şeyi yoktu ve öğle güneşi sera etkisi yaratıp arabanın içerisindeki sıcaklığı elli dereceye çıkaracaktı. Kara Adam’ın köpekleri, Ufaklık açlıktan ölene ya da çıldırıp arabadan çıkarak kaçmaya çalışana dek oracıkta bekleyecekti. Çöpçü Adam karanlıkta kıkırdamıştı. Ufaklık pek iri sayılmazdı. Kurtların sayıları düşünülürse dişlerinin kovuklarını doldurmazdı. Yiyebildikleri kadarı da onları zehirleyebilirdi.</p>

    <p>“Haksız mıyım?” diye bağırmış ve parlak yıldızlara doğru gülmüştü. “Buna inandığını <em>BANA</em> söyleme sakın! Ben <em>SANA</em> diyeyim!”</p>

    <p>Gri renkli, hayalete benzer yoldaşları, haykırışlarına herhangi bir tepki göstermeden yanında ağırbaşlı bir şekilde yürümeye devam ediyordu. Ufaklık’ın gösterişli arabasının yanına vardıklarında peşi sıra yürüyen kurt arabanın yanına gitmiş ve tek bacağını kaldırıp alaycı bir tavırla sırıtarak büyük lastiklerden birine işemişti.</p>

    <p>Çöpçü Adam bunun üzerine gülmeye başlamıştı. Gözyaşları, derisi çatlamış, sakallarla kaplı yüzünden aşağı süzülene dek gülmüştü. Deliliğinin tam kıvama gelmesi için artık ihtiyacı olan tek şey çöl güneşi altında biraz pişmekti. Ondan sonra tam kıvamına gelecekti.</p>

    <p>Çöpçü Adam ve ona eşlik eden kurtlar yürümeye devam etmişti. Kırmızı gözleri ve parlak dişleriyle kurtlar, araç trafiği yoğunlaştığında ya karınlarını yere sürterek altlarından sürünerek geçiyorlar ya da üstlerine tırmanıp tepelerinden yürüyorlardı. Gece yarısını biraz geçe Eisenhower Tüneli’ne varmışlar ve Çöpçü bu kez tereddüt etmeden içine girip ilerlemeye devam etmişti. Artık nasıl korkabilirdi? Yanında böyle korumalar varken?</p>

    <p>Uzun bir yolculuktu ve başladıktan kısa bir süre sonra zaman kavramım yitirmişti. Bir arabadan diğerine körlemesine, el yordamıyla ilerliyordu. Bir keresinde nemli ve mide bulandırıcı bir şekilde yumuşak olan bir şeye dokunmuş ve hava aniden korkunç bir gaz kokusuyla dolmuştu. O zaman bile duraksamamış, zaman zaman ileride kırmızı gözler görmeye devam etmişti. Ona yol gösteren kırmızı gözler.</p>

    <p>Bir süre sonra havada bir tazelik hissedip acele etmeye başlamıştı. Bir seferinde dengesini kaybetmiş, başını öndeki arabanın tamponuna sertçe çarpmıştı. Bundan kısa bir süre sonra gökyüzündeki yıldızları fark etmişti. Şafak yaklaştığı için pırıltıları azalmıştı. Nihayet tünelden çıkmıştı.</p>

    <p>Korumaları artık yanında değildi. Çöpçü dizleri üzerine çökmüş ve hararetle şükrederek dua etmişti. Kara Adam’ın müdahalesini açık ve net bir şekilde görmüştü.</p>

    <p>Önceki sabah Golden Motel’de uyanıp Ufaklık’ı aynada saçlarını beğeniyle süzerken görüşünden beri yaşadıklarına rağmen uyuyamayacak kadar heyecanlıydı. Bu yüzden tüneli ardında bırakıp yürümeye devam etmişti. Araçlar tünelin batı ağzını da tamamen tıkamıştı, ama daha üç kilometre ilerlememişti ki trafiğin rahatça yürüyebileceği kadar seyreldiğini görmüştü. Yolun karşısında, tünele girmeyi bekleyen araçların oluşturduğu kuyruk uzuyor, uzuyordu.</p>

    <p>Öğle vakti tek tük yerleşim bölgelerinin bulunduğu yerlere kadar ilerlemişti. Bitkinlik artık iyice kendini göstermişti, neredeyse bayılacaktı. Bir camı kırıp kapıyı açarak bir eve girmiş ve yatağa yatmış, ertesi sabaha kadar ölü gibi uyumuştu.</p>

    <p class="paragraf">Dini deliliğin güzelliği, her şeyi açıklayabilmesidir. Ölümlü dünyada olup biten her şeyin sorumlusu olarak Tanrı (veya Şeytan) kabul edildikten sonra tesadüfe... ya da değişime yer kalmaz. “Artık karanlık bir camın gerisinden bakıyoruz,” veya, “Tanrım senden gelen her şey güzel,” gibi söylemler ezberlenip kabullenilince mantığı mutlu bir şekilde yok saymak kolaydır. Dini delilik, hayatın kaprislerine, dünyanın sapıklıklarına karşı en sağlam sığınaklardan biridir, çünkü tesadüfü tamamen bertaraf eder. Gerçek bir dindara göre <em>her şeyde</em> bir amaç vardır.</p>

    <p>Çöpçü Adam’ın Vail’in batısındaki yolda bir kargayla, Kara Adam’ın elçisi veya kendisi olduğuna inanarak yaklaşık yirmi dakika boyunca konuşmasının altında yatan sebep de muhtemelen buydu. Karga tünediği telefon telinden aşağı uzunca bir süre sessizce bakmış, sıkılana veya acıkana dek orada kalmıştı... ya da Çöpçü’nün hararetli duaları ve sadakat yeminleri sona erene dek.</p>

    <p>Grand Junction’da bir bisiklet daha bulmuştu. 25 Temmuz’da, I-89’u doğuda. Salt Lake City’den San Bernadino, Kaliforniya’ya dek uzanan I-15’e bağlayan 4. Karayolu üzerinde, Utah’ın batısında son sürat ilerliyordu. Yeni bisikletinin ön tekerleği geri kalan parçalardan ayrılıp tek başına hızla çöle fırlamaya karar verince gidonun üzerinden uçmuş ve kafatasını çatlatacak bir şiddetle yere çakılmıştı. O sırada saatte altmış kilometre hızla ilerliyordu ve kaskı yoktu. Yine de beş dakikadan kısa bir süre içinde toparlanıp ayağa kalkmıştı. Suratını kaplayan berelerden kan boşalmasına rağmen yüzünü buruşturarak da olsa kendine özgü dansını yapmış ve şarkısını söylemişti: <em>“Cii-a-bo-la, sana canım feda, Ci-a-bo-la, bampti, bampti, bamp!”</em></p>

    <p>Ruhun ezilmesine veya kafatasındaki çatlağa güçlü bir doz “senin her şeye gücün yeter” kadar iyi gelen bir şey yoktur gerçekten.</p>

    <p class="paragraf">Lloyd Henreid, 7 Ağustos’ta vücudu susuz kalmış ve yarı delirmiş Çöpçü Adam’ın önceki gün yerleştirildiği odaya geldi. MGM Grand’in otuzuncu katında, güzel bir odaydı. Odada ipek çarşaflarla kaplı yuvarlak bir yatak ve tavanda, onunla tıpatıp aynı boydaymış gibi görünen yuvarlak bir ayna vardı.</p>

    <p>Çöpçü Adam, Lloyd’a baktı.</p>

    <p>“Nasılsın Çöpçü?” diye sordu Lloyd da ona bakarak.</p>

    <p>“İyi,” dedi Çöpçü Adam. “Daha iyiyim.”</p>

    <p>“Sana tek gereken biraz yiyecek, su ve dinlenme,” dedi Lloyd. “Temiz kıyafet getirdim. Bedenini tahmin etmek zorunda kaldım, umarım uyar.”</p>

    <p>“İyi görünüyorlar.” Çöpçü bedenini hiçbir zaman hatırlayamazdı zaten. Lloyd’un getirdiği kot pantolonla iş gömleğini aldı.</p>

    <p>“Giyinince aşağı, kahvaltıya gel,” dedi Lloyd. Neredeyse saygılı bir ifadeyle konuşuyordu. “Çoğunlukla kafeteryada yemeyi tercih ediyoruz.”</p>

    <p>“Tamam. Elbette.”</p>

    <p>Konuşmaların uğultusu kafeteryayı sarmıştı. Tam dışarıda, köşeyi dönmek üzereydi ki aniden korkarak duraksadı. Girdiğinde hepsi ona bakacaktı. Ona bakıp güleceklerdi. Odanın gerisinde biri kıkırdamaya başlayacak, diğerleri ona katılacak, kısa süre sonra hepsi parmaklarıyla onu gösterip kahkahalar atacaktı.</p>

    <p><em>Aman ha, kibritlerinizi saklayın, Çöpçü Adam geliyor!</em></p>

    <p><em>Hey Çöpçü! İhtiyar Semple emeklilik çekini yaktığında ne dedi?</em></p>

    <p><em>Yatağını her gece ıslatıyor musun Çöpçü?</em></p>

    <p>Bütün suratını ter kapladı ve Lloyd’un odadan çıkmasının ardından aldığı duşa rağmen kendini yapış yapış hissetti. Aynada gördüğü yara bereyle kaplı yüzü, çelimsiz bedeni, yuvalarına küçük gelen gözlerini hatırladı. Evet, güleceklerdi. Konuşmaların uğultusunu, çatal bıçak seslerini dinledi ve en iyisinin oradan sıvışmak olduğunu düşündü.</p>

    <p>Ardından aklına kurdun elini dişleriyle nazikçe kavrayışı ve Ufaklık’ın metal tabutundan uzaklaştırışı geldi. Omuzlarını dikleştirip içeri girdi.</p>

    <p>Birkaç kişi kısa bir an için başını kaldırıp baktı. Sonra sohbetlerine ve yemeklerine geri döndüler. Salonun ortasında büyük bir masada oturmakta olan Lloyd el sallayarak onu çağırdı. Çöpçü masalar arasından ve artık kararmış olan bir elektronik tabelanın altından geçerek o tarafa yöneldi. Masada üç kişi daha vardı. Hepsi de domuz pastırması ve sahanda yumurta yiyordu.</p>

    <p>“Kendi yemeğini alabilirsin,” dedi Lloyd. “Burada böyle bir düzen kurduk.”</p>

    <p>Çöpçü Adam bir tepsi alarak üzerine yiyeceklerini koydu. Tezgâhın arkasında duran, üstünde kirli aşçı giysileri olan iri yarı adam onu izliyordu.</p>

    <p>“Siz Bay Horgan mısınız?” diye çekinerek sordu Çöpçü Adam.</p>

    <p>Horgan sırıtınca aralarında boşluk olan dişleri gözler önüne serildi. “Evet ama bana böyle seslenirsen bir yere varamayız evlat. Bana Whitney de. Kendini daha iyi hissediyor musun bari? Geldiğinde berbat haldeydin.”</p>

    <p>“Çok daha iyi olduğum kesin.”</p>

    <p>“Yumurtalardan istediğin kadar al. Ama kızartmalardan uzak dur. Yerinde olsam öyle yapardım yani. Patatesler bayat ve sert. Geldiğine sevindim evlat.”</p>

    <p>“Teşekkürler,” dedi Çöpçü.</p>

    <p>Lloyd’un masasına geri döndü.</p>

    <p>“Çöpçü, bu Ken DeMott. Kafasının tepesi kel olan, Hector Drogan. Ve kıçından deli gibi fışkıran şeylerin suratında çıkması için uğraşan bu delikanlı da kendine Deli Fişek diyor.”</p>

    <p>Hepsi de selam verir gibi başlarını salladılar.</p>

    <p>“Bu yeni adamımız,” dedi Lloyd. “Adı Çöpçü Adam.”</p>

    <p>Hepsi tek tek tokalaştı. Çöpçü yumurtalarını yemeye başladı. Seyrek sakallı delikanlıya baktı ve alçak, nazik bir sesle konuştu. “Tuzu uzatır mısınız Bay Fişek?”</p>

    <p>Bir an hepsi şaşkın bir sessizlikle birbirine baktı, ardından aynı anda kahkahayı bastılar. Göğsünden yükselen panikle donakalan Çöpçü, onlara baktı. Ardından kahkahaları kulaklarıyla olduğu kadar aklıyla da duydu ve içlerinde gaddarlık olmadığını anladı. Burada kimse ona neden okulu değil de kiliseyi yaktığını sormayacaktı. Kimse ihtiyar Semple’ın emeklilik maaşından dem vurup ona laf sokmayacaktı. İsterse o da gülümseyebilirdi. Ve gülümsedi.</p>

    <p>“Bay <em>Fişek,</em>” diye kıkırdadı Hector Drogan. “Ah Fişek, artık bundan kurtulamazsın. Bay <em>Fişek,</em> bayıldım buna. <em>Bay Fişşeekk.</em> Hiç güleceğim yoktu.”</p>

    <p>Deli Fişek, Çöpçü’ye tuzu verdi. “Sadece Fişek de, dostum. Fişek desen yeter. Sen, bana Bay Fişek deme, ben de sana Bay Adam demeyeyim, anlaştık mı?”</p>

    <p>“Tamam,” dedi hâlâ gülümsemekte olan Çöpçü Adam. “Anlaştık.”</p>

    <p>“Ah, Bay <em>Fişeeek?</em>” dedi Hector Drogan sesini incelterek cilveli bir edayla. Ardından tekrar kahkahalara boğuldu. “Bundan asla kurtulamayacaksın Fişek. Söylemedi deme.”</p>

    <p>“Belki öyle ama unutulması için elimden geleni yapacağım,” dedi Deli Fişek ve biraz daha yumurta almak için yerinden kalktı. Geçerken Çöpçü Adam’ın omzunu bir anlığına kavrayıp sıktı. Eli sıcak, hareketi dostçaydı. Canını yakma amaçlı bir dokunuş değildi.</p>

    <p>Çöpçü kendini iyi hissederek yumurtalara yumuldu. İçindeki güzel ve sıcak hisler doğasına o kadar yabancıydı ki neredeyse bir hastalık gibiydi. Karnını doyururken bu hisleri anlamaya ve hazmetmeye çalıştı. Başını kaldırıp etrafındaki yüzlere baktı ve ne olduklarını anlayabileceğini düşündü.</p>

    <p>Mutluluktu.</p>

    <p><em>Ne iyi insanlar,</em> diye geçirdi aklından.</p>

    <p>Ve hemen ardından: <em>Yuvamdayım.</em></p>

    <p class="paragraf">O gün uyuması için onu kendi haline bıraktılar, ama ertesi gün diğerleriyle birlikte Boulder Barajı’na götürüldü. Bütün günü yanmış motorların millerine bakır teller sararak geçirdiler. Göl manzarasına –Mead Gölü– bakan bir masada çalıştı ve kimse başında durup bekçilik etmedi. Çöpçü Adam etrafla bir şef veya ustabaşı olmayışını herkesin kendisi gibi işini aşkla yapıyor olmasına bağladı.</p>

    <p>Ertesi gün işin aslını öğrendi.</p>

    <p class="paragraf">Sabah saat onu çeyrek geçiyordu. Çöpçü Adam masasının başında oturmuş, aklı yaptığı işten kilometrelerce uzak bir halde tel sarıyordu. Zihninde Kara Adam’a övgü dolu bir ilahi hazırlıyordu. Büyük bir defter alıp <em>ona</em> dair düşüncelerini o deftere yazmaya karar verdi. Bu, insanların bir gün okumak isteyeceği bir kitap olacaktı. <em>Ona</em> dair Çöpçü’nünkilere benzer hisler taşıyan insanlar mutlaka okumak isteyecekti.</p>

    <p>Güneş yanığı teni dehşetle solmuş olan Ken DeMott masasına geldi. “Hadi,” dedi. “İş bitti. Vegas’a dönüyoruz. Herkes. Otobüsler bekliyor.”</p>

    <p>“Hı? Neden?” Çöpçü Adam gözlerini kırpıştırarak ona baktı.</p>

    <p>“Bilmiyorum. <em>Onun</em> emri. Lloyd haber verdi. Kaldır kıçını Çöpçü. O işin içindeyse soru sormamak en iyisi.”</p>

    <p>Ve o da sormadı. Dışarıda, Hoover Yolu’nda üç Las Vegas okul otobüsü motorları çalışır halde bekliyordu. Kadınlar ve erkekler otobüslere biniyordu. Pek fazla konuşan yoktu. Sabah sabah Vegas’a dönmek, her zamanki işe gidiş geliş yolculuklarına benzemiyordu. Yaklaşık yirmi kadın ve otuz erkek, her zamanki gibi sohbet edip birbirlerine takılmak yerine sessizce oturuyordu. Herkes içine kapanmıştı.</p>

    <p>Çöpçü Adam şehre yaklaşırlarken koridorun karşısındaki adamın yanındakine alçak sesle, “Heck. Heck Drogan,” dediğini duydu. “Kahretsin, o kaçık bunları nasıl öğreniyor?”</p>

    <p>“Kes sesini,” dedi diğeri Çöpçü’ye güvensiz bir bakış fırlatarak.</p>

    <p>Çöpçü bakışlarını camdan dışarı, çöle çevirdi. Aklı yine karışmıştı.</p>

    <p class="paragraf">“Ah, Tanrım,” dedi kadınlardan biri otobüsten inerlerken, ama ondan başka yorum yapan olmadı.</p>

    <p>Çöpçü Adam kafası karışık bir halde etrafına baktı. Görünüşe bakılırsa Cibola’daki herkes buradaydı. Meksika Körfezi ile Batı Teksas arasında herhangi bir yerde olabilecek keşif ekipleri dışında herkes görev başındayken çağrılmıştı. Fıskiyeli havuzun etrafında yarım daire oluşturacak şekilde toplanmış dört yüzden fazla insan vardı. En arkadakilerden bir kısmı, daha iyi görebilmek için otelin sandalyelerinin üstüne çıkmıştı. Çöpçü, iyice yaklaşana dek fıskiyeye baktıklarını düşünmüştü. Başını iyice uzatınca fıskiyenin önünde, yerde bir şeyin yatmakta olduğunu gördü, ama ne olduğunu anlamadı.</p>

    <p>Bir el, dirseğini kavradı. Lloyd’du. Solgun yüzünde gergin bir ifade vardı. “Ben de seni arıyordum. Daha sonra seninle görüşmek istiyor. Ama önce bu var. Tanrım, bunlardan nefret ediyorum. Hadi. Yardıma ihtiyacım var ve piyango sana çıktı.”</p>

    <p>Çöpçü Adam’ın başı dönüyordu. Onunla görüşmek istiyordu! Onunla! Ama önce bu vardı... <em>bu</em> her neyse.</p>

    <p>“Nedir Lloyd? Ne bu?”</p>

    <p>Lloyd cevap vermedi. Çöpçü’nün kolunu hafifçe tutmaya devam ederek onu fıskiyeye doğru götürdü. Kalabalık onlar geçerken açılarak yol veriyor, neredeyse küçülüyordu. İçinden geçtikleri dar koridor, soğuk bir tiksinti ve nefret hissiyle dolmuş gibiydi.</p>

    <p>Kalabalığın önünde ayakta duran kişi, Whitney Horgan’dı. Sigara içiyordu. Ayaklarından birini, Çöpçü’nün daha önce görüp ne olduğunu seçemediği yığın üzerine koymuştu. Tahtadan bir haçtı bu. Uzun parçası üç buçuk metre kadardı. Kaba bir küçük <em>t</em> harfine benziyordu.</p>

    <p>“Herkes burada mı?” diye sordu Lloyd.</p>

    <p>“Evet,” dedi Whitney. “Sanırım. Winky yoklama yaptı. Dokuz adamımız eyalet dışında. Flagg, onları boş vermemizi söyledi. Sen nasılsın, Lloyd?”</p>

    <p>“İyi olurum,” dedi Lloyd. “Şey... iyi olmayacağım tabii ama bilirsin işte... atlatırım.”</p>

    <p>Whitney başıyla Çöpçü Adam’ı işaret etti. “Yeni gelen ne kadarını biliyor?”</p>

    <p>“Hiçbir şey bilmiyorum,” dedi aklı her zamankinden de fazla karışmış olan Çöpçü Adam. Umut, hayret ve korku hisleri, içinde savaş halindeydi. “Nedir bu? Biri Heck’ten bahset...”</p>

    <p>“Evet Heck,” dedi Lloyd. “Kokain çekiyordu. Nefret ediyorum bu boktan. Hadi Whitney. Söyle de dışarı çıkarsınlar.”</p>

    <p>Whitney yerdeki dikdörtgen çukurun üzerinden atlayarak yanlarından uzaklaştı. Haçın dikilmesi için uygun genişlik ve derinlikte görünüyordu. Whitney Horgan’ın, altın piramitler arasındaki geniş basamakları seri adımlarla tırmanışını izleyen Çöpçü Adam’ın ağzı kupkuru olmuştu. Aniden önce mavi gökyüzü altında hilal şeklini almış sessiz kalabalığa, ardından solgun bir yüzle haça bakarak çenesindeki sivilcenin sarı başını yolan Lloyd’a baktı.</p>

    <p>“Siz... biz... onu çarmıha mı gereceğiz?” diye sorabildi sonunda. “Bu mu yani?”</p>

    <p>Lloyd birdenbire elini rengi solmuş gömleğinin cebine attı. “Sana vereceğim bir şey var. Bunu bana, sana vermem için <em>o</em> verdi. Seni almaya zorlayamam ama en azından teklif etmeyi akıl ettiğime memnunum. İstiyor musun?”</p>

    <p>Göğüs cebinden ince bir altın zincire takılmış kara kehribar çıkardı. Taşın ortasında Lloyd’unki gibi kızıl bir leke vardı. Taşı hipnotize etmek istercesine Çöpçü Adam’ın göz hizasında sallandırdı.</p>

    <p>Gerçekler inkâr edilemez bir şekilde Lloyd’un gözlerinden okunuyordu. Çöpçü hiçbir zaman, <em>onun</em> önünde olmazdı, hiç kimsenin önünde olmazdı ama onun önünde hiç olmazdı, anlamadığını iddia ederek ağlayıp sızlayamayacağını biliyordu. <em>Bunu alırsan her şeyi almış olursun,</em> diyordu Lloyd’un gözleri. <em>Peki her şeye dahil olan nedir? Heck Drogan elbette. Heck ve yerdeki, Hec’in çarmıha gerileceği haçın dikileceği çukur.</em></p>

    <p>Elini taşa yavaşça uzattı. Parmakları ince altın zincire değmeden hemen önce duraksadı.</p>

    <p><em>Bu son şansım. Donald Merwin Elbert olmak için son şansım.</em></p>

    <p>Ama başka bir ses, karşı konulamaz bir otoriteyle konuşan diğer ses (aynı zamanda ateşten yanan bir alna dokunan serin bir el gibi de şefkatli) ona seçim zamanının çoktan geçmişte kaldığını söyledi. Şimdi Donald Merwin Elbert olmayı seçerse ölecekti. Kara Adam’ı kendi özgür iradesiyle (Çöpçü Adam için böyle bir şey söz konusuysa) arayıp bulmuş, lütuflarını kabul etmişti. Kara Adam, onu Ufaklık’ın ellerinde ölmekten kurtarmıştı (Ufaklık’ı bu amaçla Kara Adam’ın <em>göndermiş</em> olabileceği Çöpçü’nün aklından bile geçmedi) bu yüzden hayatını ona borçluydu elbette... burada bazılarının Yürüyen Adam dediği Kara Adam’a. Hayatını kurtarmıştı! Ona canını defalarca kendi ağzıyla sunmamış mıydı zaten?</p>

    <p><em>Ama ya</em> ruhunu... <em>ruhunu da sunmuş muydun?</em></p>

    <p><em>Ha canımı ha ruhumu,</em> diye düşündü Çöpçü Adam ve bir eliyle zinciri, diğeriyle kehribarı yavaşça kavradı. Taş soğuk ve pürüzsüzdü. Sırf ısıtıp ısıtamayacağını görmek için taşı bir süre avucunun içinde tuttu. Yapabileceğini sanmıyordu, haklıydı da. Bunun üzerine zinciri boynuna astı ve taş, bir buz parçacığı gibi göğsüne dayandı.</p>

    <p>Ama Çöpçü bu soğukluk hissine aldırmadı.</p>

    <p>Soğuk, zihninde daima bulunan yangını dengeliyordu.</p>

    <p>“Kendi kendine onu tanımadığını söyle,” dedi Lloyd. “Heck’i yani. Ben hep öyle yapıyorum. Birazcık işimi kolaylaştırıyor. Bu...”</p>

    <p>Otelin geniş kapısının kanatları sertçe açıldı. Dehşet dolu çığlıklar bulundukları yere ulaştı. Kalabalık iç geçirdi.</p>

    <p>Dokuz kişilik bir grup basamaklardan aşağı indi. Hector Drogan ortalarındaydı. Ağa yakalanmış bir kaplan gibi debeleniyordu. Elmacıkkemiklerindeki iki koyu kırmızı leke haricinde yüzü ölü gibi beyazdı. Teninin her gözeneğinden ter fışkırıyordu. Anadan doğma çıplaktı. Beş adam onu tutuyordu. İçlerinden biri, Heck’in ismiyle dalga geçtiği Deli Fişek’ti.</p>

    <p>“Fişek!” diye geveledi Hector. “Hey Fişek, ne diyorsun? Biraz yardım fena olmazdı hani. Söyle beni bıraksınlar dostum. Temizlenebilirim, yemin ederim yapabilirim. Ha, ne dersin? Yardım edecek misin? <em>Lütfen</em> Fişek!”</p>

    <p>Deli Fişek hiçbir şey söylemedi; tek yaptığı, Heck’in çırpınan kolunu daha sıkı kavramak oldu. Yeterli bir cevaptı. Hector Drogan yine çığlık atmaya başladı. Fıskiyenin önündeki alana doğru amansızca çekiliyordu.</p>

    <p>Hemen arkasında sessizce yürümekte olan üç adam vardı: bir heybe taşıyan Whitney Horgan, merdiven taşıyan Roy Hoopes adında biri ve gözleri sürekli parlayan, Winky Winks adında kel bir adam. Winky, daktiloyla yazılmış bir kâğıdın bulunduğu bir dosyayı taşıyordu.</p>

    <p>Heck haçın dibine kadar sürüklendi. Üzerinden dehşetin sapsarı, korkunç kokusu yayılıyordu; gözleri akları görünecek şekilde yuvarlanıyordu. Fırtınanın ortasında kalmış bir atın gözlerine benziyorlardı.</p>

    <p>“Hey Çöpçü,” dedi Roy Hoopes arkasında merdiveni yerleştirirken boğuk sesle. “Çöpçü Adam. Söyle dursunlar ahbap. Temizlenebilirim, söyle onlara. Böyle korkmanın dünyadaki bütün rehabilitasyonlardan daha etkili olduğunu söyle. Hadi söyle ahbap.”</p>

    <p>Çöpçü bakışlarını ayaklarına dikti. Başını eğince boynundaki kara taş, görüş alanına girdi. Kızıl leke. Göz, ona odaklanmış bakıyor gibiydi.</p>

    <p>“Seni tanımıyorum,” diye mırıldandı.</p>

    <p>Ağzının kenarından bir sigara sarkan Whitney’in dumandan korumak için gözünü kısarak tek dizi üzerine çökmüş olduğunu gözünün ucuyla görebiliyordu. Whitney heybeyi açtı. İçinden sivri çiviler çıkardı. Çöpçü Adam çivilerin neredeyse çadır kazığı kadar olduğunu dehşetle gördü.</p>

    <p>Çöpçü Adam’ın sözleri, etraflarını saran mırıltılara rağmen Hector Drogan’ın panikle bulanıklaşmış zihnine ulaşmış gibiydi. “Ne <em>demek</em> seni tanımıyorum?” diye bağırdı vahşice. “Daha iki gün önce birlikte kahvaltı ettik! Şuradaki çocuğa Bay Fişek dedin. <em>Ne demek seni tanımıyorum? Seni korkak yalancı!</em>”</p>

    <p>“Tanımıyorum dedim,” dedi Çöpçü bu kez kelimelerini vurgulayarak. Ve içinde neredeyse rahatlamaya benzer bir his belirdi. Tek gördüğü, bir yabancıydı. Carley Yates’e benzeyen bir yabancı. Eli taşa uzandı ve kavradı. Serinliği, içindeki hissi kuvvetlendirdi.</p>

    <p><em>“Yalancı!”</em> diye haykırdı Heck. Tekrar debelenmeye başladı. Kasları şişip gevşiyor, çıplak göğsünden ve kollarından ter boşanıyordu. <em>“Yalancı! Pekâlâ tanıyorsun beni! Tanıyorsun! Yalancı!”</em></p>

    <p>“Hayır, tanımıyorum. Tanımak da istemiyorum.”</p>

    <p>Heck tekrar çığlık atmaya başladı. Dört adam onu güçlükle zapt edebiliyordu.</p>

    <p>“Bitirin hadi,” dedi Lloyd.</p>

    <p>Heck geriye çekildi. Onu tutan adamlardan biri Heck’e çelme takıp düşürdü. Bedeninin yarısı haçın üstüne, yarısı dışına gelecek şekilde düşmüştü. Bu arada Winky daktiloyla yazılmış olan yazıyı, Heck’in çığlıklarını bastıran yüksek bir sesle okumaya başladı.</p>

    <p>“Dikkat dikkat dikkat! Bu adam, yani Hector Alonzo Drogan, Halkın Lideri ve İlk Vatandaş olan Randall Flagg’in buyruğuyla, uyuşturucu kullanmak suçundan çarmıha gerilmek suretiyle ölüme mahkûm edilmiştir.”</p>

    <p><em>“Yoo! Hayır! Hayır!”</em> diye çıldırmış gibi bağırdı Heck. Terle kayganlaşmış sol kolu, Fişek’in ellerinden kurtulunca Çöpçü içgüdüsel bir şekilde çömelip kolu yakaladı ve bileğini haçın yatay tahtasının ucuna bastırdı. Whitney bir süre sonra elinde tahta tokmak ve iki çiviyle Çöpçü Adam’ın yanında belirdi. Sigarası hâlâ ağzının kenarından sarkıyordu. Arka bahçesinde ufak bir marangozluk işi yapacak biri gibi görünüyordu.</p>

    <p>“Evet, güzel, öylece tut Çöpçü. Çivileri çakacağım. Uzun sürmez.”</p>

    <p>“Uyuşturucu kullanmak, kişinin Topluluk’a tam anlamıyla katkıda bulunabilme yeteneğine zarar verdiği için bu Topluluk’ta yasaklanmıştır,” diye okumaya devam ediyordu Winky. Bir müzayede yöneticisi gibi hızlı konuşuyor, gözleri fıldır fıldır dönüyordu. “Sanık Hector Drogan büyük miktarda kokainle yakalanmıştır.”</p>

    <p>Heck’in çığlıkları, etrafta kristal bulunmuş olsa parçalayabilecek tizliğe ulaşmıştı. Başı şiddetle bir o yana bir bu yana dönüyordu. Dudaklarında köpükler vardı. Çöpçü Adam’ın da dahil olduğu altı kişi, haçı dikip çimentoyla dolu deliğe yerleştirirken kollarından aşağı dereler halinde kan akıyordu. Hector Drogan’ın acıyla geri attığı başının ardında artık fon olarak gökyüzü vardı.</p>

    <p>“...Topluluk’un iyiliği için yapılmıştır,” diye bağırmaya devam etti Winky. “Bu mesaj, ciddi bir uyarı ve Las Vegas Halkı’na selamlarımla sona eriyor. Gerçeklerin dile getirildiği bu kâğıt, sanığın alnına çivilensin ve İlk Vatandaş <em>RANDALL FLAGG</em>’in mührüyle mühürlensin.”</p>

    <p><em>“Ah Tanrım, çok ACIYOR!”</em> diye haykırdı Hector Drogan. <em>“Tanrım, Tanrım, ah Tanrım!”</em></p>

    <p>Kalabalık, neredeyse bir saat boyunca oradan ayrılmadı. Herkes, ilk ayrılan olup dikkat çekmekten korkuyordu. Birçok yüzde tiksinti, geri kalanın çoğunda uyuşuklukla karışık heyecan vardı... ama hepsinde bulunan ortak ifade, korkuydu.</p>

    <p>Çöpçü Adam korkmamıştı. Neden korkacaktı? Ölen adamı tanımıyordu.</p>

    <p>Hem de hiç tanımıyordu.</p>

    <p>Lloyd, Çöpçü Adam’ın odasına tekrar geldiğinde saat akşam onu çeyrek geçiyordu. Çöpçü’ye bir göz attı ve, “Güzel,” dedi. “Giyiniksin. Yatmış olabileceğini düşünmüştüm.”</p>

    <p>“Hayır,” dedi Çöpçü Adam. “Yatmadım. Neden?”</p>

    <p>Lloyd’un sesi alçaldı. “Zamanı geldi Çöpçü. Seni görmek istiyor. Flagg.”</p>

    <p>“O?”</p>

    <p>“Evet.”</p>

    <p>Çöpçü Adam bir anda çok heyecanlanmıştı. “Nerede? Ona canım feda, ah evet...”</p>

    <p>“En üst katta,” dedi Lloyd. “Drogan’ın cesedini yakma işini bitirmemizden hemen sonra geldi. Kıyı boyundan. Whitney ile çöp depolama alanından döndüğümüzde buradaydı. Kimse gelişini veya gidişini görmez Çöpçü. Ama gitmiş olduğunu hemen anlarlar. Ya da döndüğünü. Hadi, gidelim.”</p>

    <p class="paragraf">Asansör dört dakika sonra en üst kata vardı ve yüzü heyecanla aydınlanmış, gözleri irileşmiş olan Çöpçü Adam indi. Lloyd asansörde kalmıştı.</p>

    <p>Çöpçü, ona dönerek, “Sen gelmiyor musun?” diye sordu.</p>

    <p>Lloyd gülümsemeye çalıştı, ama yüzündeki hüzün kaybolmadı. “Hayır, seninle yalnız görüşmek istiyor. İyi şanslar Çöpçü.”</p>

    <p>Asansörün kapıları başka bir şey söylemesine fırsat kalmadan kapandı ve Lloyd gözden kayboldu.</p>

    <p>Çöpçü Adam arkasına döndü. Geniş, gösterişli bir holdeydi. İki kapı vardı... ve sondaki yavaşça açılmaya başlamıştı. İçerisi karanlık olmasına rağmen Çöpçü, kapıda bir siluet fark etti. Ve gözler. Kırmızı gözler.</p>

    <p>Karanlık şekle doğru yürürken Çöpçü Adam’ın kalbi yavaşça atıyor, ağzı kuruyordu. Yaklaştıkça hava daha da soğur gibiydi. Yanık kollarındaki tüyler ürperdi. Donald Merwin Elbert’ın cesedi, içinde, derinlerde bir yerde mezarında dönüp çığlık atar gibi oldu.</p>

    <p>Sonra tekrar hareketsiz kaldı.</p>

    <p>“Çöpçü Adam,” dedi alçak, çekici bir ses. “Burada olman ne güzel. Ne harika.”</p>

    <p>Sözcükler ağzından toz zerreleri gibi döküldü. “Sana... canım feda.”</p>

    <p>“Evet,” dedi kapıdaki karanlık şekil sakinleştirici bir sesle. Dudaklar bir sırıtışla aralandı ve beyaz dişler göründü. “Ama işin o noktaya varacağını sanmıyorum. İçeri gel. Sana bir bakayım.”</p>

    <p>Gözleri fazla parlak, yüzü bir uyurgezerinki gibi sarkık olan Çöpçü Adam içeri girdi. Kapı kapandı. İçerisi loştu. Korkunç sıcaklıkta bir el. Çöpçü Adam’ın buz gibi olan elini kavradı... ve Çöpçü’nün içi aniden huzurla doldu.</p>

    <p>“Çölde sana bir iş var Çöpçü,” dedi Flagg. “Muhteşem bir iş. Eğer istersen senindir.”</p>

    <p>“Her şeyi yaparım,” diye fısıldadı Çöpçü Adam. “Her şeyi.”</p>

    <p>Randall Flagg kolunu Çöpçü’nün çökmüş omuzlarına doladı. “Yakacaksın,” dedi. “Gel, bir şeyler içerken ayrıntıları konuşalım.”</p>

    <p class="paragraf">Ve nihayetinde o yakış muhteşem oldu.</p>
  </div>
</body>
</html>
