<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">6. Bölüm</h2>

    <p>Frannie, babasının bezelyeler ve fasulyeler arasındaki yabani otları sabırla ayıklamakta olduğu arka bahçeye çıktığında gün iyice ilerlemişti. Babası geç yaşta çocuk sahibi olmuştu, artık altmışlarındaydı ve daima giydiği beyzbol şapkasının altından görünen saçları bembeyaz olmuştu. Annesi beyaz eldiven almak için Portland’a gitmişti. Fran’in çocukluğundan beri en iyi arkadaşı olan Amy Lauder gelecek ayın başında evleniyordu.</p>

    <p>Huzur ve sevgi dolu bir an boyunca babasının sırtına baktı. Günün bu saatlerinde ışığın aldığı özel hali çok seviyordu, sadece Maine’deki yaz mevsimlerinin ilk günlerine özgü, o zamansız özellik. Ocak ayının ortasında bile olsalar bu ışığı aynen hafızasında canlandırabilir ve kalbi özlemle sancıyabilirdi. Karanlıktan bir adım öncesinin yumuşak ışığı, içinde pek çok güzellik barındırıyordu: Fred’in daima üçüncü kalede oynadığı Küçükler Ligi Parkı’nda beyzbol, karpuz, mısır, soğuk bardaklarda buzlu çay, çocukluk.</p>

    <p>Frannie boğazını hafifçe temizledi. “Yardım ister misin?”</p>

    <p>Babası, ona dönerek gülümsedi. “Selam Frannie. Beni yine kazarken yakaladın.”</p>

    <p>“Galiba öyle oldu.”</p>

    <p>“Annen hâlâ dönmedi mi?” Kaşları hafifçe çatıldı, ardından düzeldi. “Dönmedi, tabii ya daha yeni gitti, değil mi? Yardıma ihtiyacın varsa yardım edebilirim. Ama sonra ellerini yıkamayı unutma.”</p>

    <p>“Bir hanımefendinin elleri, alışkanlıklarının göstergesidir,” dedi Fran alaycı bir ifadeyle dalga geçerek. Peter, ona onaylamaz bir şekilde bakmaya çalıştı, ama pek başarılı olamadı.</p>

    <p>Babasının hemen yanındaki sıraya çömeldi ve yabani otları ayıklamaya başladı. Serçeler cıvıldıyor, hemen bir sokak ötedeki 1. Karayolu üzerindeki trafiğin kesintisiz mırıltısı duyuluyordu. Trafik, temmuz ayında en yoğun dönemine girer ve Kittery ile orası arasında neredeyse her gün ölümcül bir kaza olurdu. Araç sayısı şimdiden artmaya başlamıştı.</p>

    <p>Peter, ona geçirdiği günden bahsetti ve Frannie doğru sorular sorup doğru zamanlarda başını sallayarak onu dinledi. Yaptığı işe iyice dalmış olan Peter başını salladığını değil, ama başının hareket eden gölgesini göz ucuyla görebiliyordu. Sanford’da otomobil yedek parçaları imal eden büyük bir firmada teknisyen olarak çalışıyordu. Boston’un kuzeyindeki en büyük firmaydı. Altmış dört yaşındaydı ve emekli olmasına sadece bir yıl kalmıştı. Aslında çalışma süresi bundan daha kısa olacaktı, çünkü eylülde, “tatilciler” gittikten sonra kullanmayı planladığı, birikmiş dört haftalık izni vardı. Emeklilik fikri kafasını fazlaca meşgul ediyordu. Emekliliğe sonsuz bir tatil gözüyle bakmamaya çalıştığını söyledi kızına; durumun hiç de öyle <em>olmadığını</em> söyleyen pek çok arkadaşı vardı. Harlan Enders kadar sıkılacağını veya Caron gibi utanç verecek kadar fakirleşeceğini sanmıyordu; hayatının bir gününü bile alışverişle harcamamış zavallı Paul ve karısı buna rağmen evlerini satıp kızlarıyla damatlarının yanına taşınmak zorunda kalmıştı.</p>

    <p>Peter Goldsmith, sigortaya hiçbir zaman güvenmemiş, sistem, enflasyonun yükü ve artan emekli sayısının altında ezilmeye ve bozulmaya başlamamışken bile oradan gelen paraya bel bağlama düşüncesinden uzak olmuştu. Otuzlu ve kırklı yıllarda Maine’de fazla Demokrat olmadığını söyledi onu dinleyen kızına. Ama büyükbabası az sayıdaki Demokrat’tan biriydi ve büyükbabası, babasının da öyle olması için elinden geleni yapmıştı. Ogunquit’in o zafer günlerinde bu durum, Goldsmith’leri bir nevi parya durumuna düşürüyordu. Ama babasının bir sözü vardı: <em>Bu dünyanın prenslerine sakın güvenmeyin, çünkü onların hükümeti sizi mahvedecek, hatta dünyanın sonunu getirecektir.</em></p>

    <p>Frannie güldü. Babasının böyle konuşmasına bayılıyordu. Pek sık yapmazdı, çünkü karısı, Fran’in annesi olan kadın, ağzından hızla dökülen zehir gibi sözlerle onu dilini kesmekten beter hale getirirdi –yapmadığı şey değildi.</p>

    <p>Kendine güvenip bu dünyadaki prenslerin onları seçip başlarına getirenlerle ellerinden geldiğince anlaşmalarına izin vermesini söyledi kızına. Bu, çoğu zaman pek iyi sonuç vermezdi, ama o kadar önemli değildi, çünkü birbirlerini hak ediyorlardı.</p>

    <p>“Cevap nakitte,” dedi Frannie’ye. “Will Rogers arazide olduğunu söyledi, çünkü ona göre artık daha fazla üretilmeyen bir tek o var. Oysa aynı durum altın ve gümüş için de geçerli. Parayı seven bir adam, aşağılık bir adamdır, nefret edilmeyi hak eder. Parasını idare edemeyen ise ahmaktır. Ondan nefret etmez, ama ona acırsın.”</p>

    <p>Fran, onun Fran doğduğundan beri arkadaşı olan Paul Caron’dan bahsedip etmediğini sormayı düşündü, ama vazgeçti.</p>

    <p>Babasının, tedbirli davranarak önlerindeki yılları sorunsuzca geçirebilmelerini sağlayacak birikimi sağladığını o söylemese de biliyordu zaten. Peter iyi günde de kötü günde de ona asla bir yük olmadığını ve onu okuttuğu için ne kadar gururlandığını bütün arkadaşlarına anlattığını söyledi. Onun parasının ve kızının zekâsının halledemediğini, bunu Frannie’nin eski yöntemle çözdüğünü söylemişti onlara: çalışarak, çok çalışarak. Ama Fran’in annesi bunu her zaman anlayamamıştı. Kadınlar hoşlansa da hoşlanmasa da değişimler kaçınılmazdı ve Fran’in üniversiteye gitme amacının koca avlamak olmayışı, Carla için kabullenilebilir bir durum değildi.</p>

    <p>“Amy Lauder’ın evleneceğini öğreniyor ve onun yerinde Fran’im olmalıydı. <em>Amy güzel bir kız ama Fran’imin yanında çatlak bir tabak gibi kalıyor,</em> diye düşünüyor,” dedi Peter. “Annen böyle değer yargılarıyla örülmüş bir hayat yaşamış, artık değişemez. Ara sıra çeliğin çakmaktaşına sürtmesi gibi sürtüşüp kıvılcımlara sebep olmanız da bu yüzden. Kimsenin kabahati yok. Unutma Fran, o artık değişemeyecek kadar yaşlı. Sense bunu anlayacak yaşa geldin.”</p>

    <p>Bunu söyledikten sonra tekrar yaptığı işe dönerek işyerindeki arkadaşlarından birinin, aklı bilardo oyununa gittiği için dalgınlıkla neredeyse başparmağını presin arasında sıkıştıracağını anlatmaya başladı. Neyse ki Lester Crowley, onu tam zamanında geri çekmişti. Ama bir gün Lester Crowley müdahale etmek için orada olmayacaktı. Kendisinin de olmayacağını hatırlamışçasına iç geçirdi, ardından neşelendi ve arabanın kaportası içine gizlenmiş anten fikrinden bahsetmeye başladı.</p>

    <p>Sakin, huzur verici sesi bir konudan diğerine atlayarak anlatmayı sürdürüyordu. Gölgeleri uzamaya başladı. Görünümleri, Fran’i her zaman olduğu gibi büyüledi. Oraya bir şey söylemeye gelmişti aslında, ama çocukluğundan beri ne zaman bir şey söylemeye gelse kendini babasını dinlerken buluyordu. Babasından sıkılmıyordu. Bildiği kadarıyla babasından kimse sıkılmazdı. Belki annesi hariç. Babası iyi bir hikâye anlatıcısıydı.</p>

    <p>Konuşmayı bıraktığını fark etti. Temizlediği sıranın ucunda bir kayaya oturmuş, piposunu vurarak ona bakıyordu.</p>

    <p>“Aklında ne var Frannie?”</p>

    <p>Fran ne diyeceğini bilemeyerek bir an aptalca ona baktı. Buraya ona söyleme niyetiyle gelmişti, ama bunu yapabileceğinden artık emin değildi. Aralarındaki sessizlik uzadıkça uzadı, sonunda tahammül edemeyeceği bir hal aldı. Ayağa kalktı.</p>

    <p>“Hamileyim,” dedi basitçe açıklayarak.</p>

    <p>Peter piposunu doldurmayı bırakarak ona baktı. “Hamile?” dedi bu kelimeyi daha önce hiç duymamış gibi. “Ah Frannie... bu bir şaka mı? Ya da bir oyun?”</p>

    <p>“Hayır babacığım.”</p>

    <p>“Buraya gelip yanıma otursan iyi olacak.”</p>

    <p>Fran itaatkârca gidip babasının yanına oturdu. Bahçelerini yandaki bahçeden ayıran taştan bir duvar vardı. Duvarın ötesinde uzun süre önce hoş bir şekilde yabanileşmiş, güzel kokulu çalılardan oluşan bir hal vardı. Fran’in başı zonkluyor, midesi hafifçe bulanıyordu.</p>

    <p>“Emin misin?” diye sordu babası.</p>

    <p>“Eminim,” dedi Fran ve kendini tutamayıp birdenbire hıçkırarak ağlamaya başladı. Babası kolunu omzuna attı ve çok uzun gibi gelen bir süre öyle kaldılar. Gözyaşları biraz dinince Fran, ona kafasını en çok kurcalayan soruyu sordu.</p>

    <p>“Beni hâlâ seviyor musun baba?”</p>

    <p>“Ne?” Şaşırmış gibi ona baktı. “Evet. Seni hâlâ çok seviyorum Frannie.”</p>

    <p>Fran bunun üzerine tekrar ağlamaya başladı, ama bu kez babası piposunu yakarken o da kendini toparlama fırsatı buldu. Tütün kokusu, yavaşça hafif esintiye karışmaya başladı.</p>

    <p>“Seni hayal kırıklığına uğrattım mı?”</p>

    <p>“Bilmiyorum,” dedi Peter. “Daha önce hiç hamile bir kızım olmamıştı. Ne hissedeceğimi bilmiyorum. Jess’ten mi?”</p>

    <p>Fran başını salladı.</p>

    <p>“Ona söyledin mi?”</p>

    <p>Tekrar başını salladı.</p>

    <p>“Ne dedi?”</p>

    <p>“Benimle evleneceğini söyledi. Ya da kürtaj masraflarını ödeyeceğini.”</p>

    <p>“Evlilik veya kürtaj,” dedi Peter Goldsmith ve piposundan bir nefes çekti. “Tipik bir genç adam.”</p>

    <p>Fran kucağındaki ellerine baktı. Tırnaklarının altında ve derisindeki girintiler arasında toprak vardı. Bir hanımefendinin elleri, alışkanlıklarının göstergesidir, dedi zihninde annesinin sesi. Hamile bir kızı olan annesi. Kilisedeki üyeliğimi iptal ettirmek zorunda kalacağım, diye düşündü. Bir hanımefendinin elleri...</p>

    <p>“Özeline gereğinden fazla girmek istemem ama o... ya da sen... dikkat ettiniz mi?”</p>

    <p>“Doğum kontrol hapı almıştım,” dedi Fran. “İşe yaramadı.”</p>

    <p>“O halde suçun ikinizde birden olduğu söylenebilir,” dedi babası, ona dikkatlice bakarak. “Ama bunu yapamam Frannie. Sizi suçlayamam. İnsan altmış dördüne gelince yirmi bir yaşın nasıl olduğunu unutuyor. Bu yüzden bir suçtan bahsetmeyeceğim.”</p>

    <p>Fran içinin rahatladığını hissetti. Öyle şiddetli bir histi ki bir an bayılacağını sandı.</p>

    <p>“Ama eminim annenin bu konuda söyleyeceği pek çok şey olacaktır. Ve ona engel olmayacağım, ama onun tarafını da tutmayacağım. Anlıyor musun?”</p>

    <p>Fran başını salladı. Babası artık annesine kafa tutmuyordu. En azından yüksek sesle değil. Annesinin zehir gibi bir dili vardı. Peter bir keresinde Frannie’ye, karşı çıkıldığında annesinin zehir gibi olan dilinin kontrolden çıktığını söylemişti. Ve kontrolden çıktığında karşısında kim olursa olsun yıkıp geçiyor, özür dilemeyi akıl ettiğindeyse açtığı yaralara fayda etmeyecek kadar geç kalmış oluyordu. Fran, babasının uzun yıllar önce bir seçim yapmış olabileceğini düşünüyordu: ya karşı çıkmaya devam edecek ve boşanacak ya da teslim olacaktı. İkinciyi seçmiş, ama kendi koşullarıyla yapmıştı.</p>

    <p>“Kendini bunun dışında tutabileceğinden emin misin baba?” diye usulca sordu Fran.</p>

    <p>“Senin tarafını tutmamı mı istiyorsun?”</p>

    <p>“Bilmiyorum.”</p>

    <p>“Bu konuda ne yapacaksın?”</p>

    <p>“Annem konusunda mı?”</p>

    <p>“Hayır Frannie. Hamileliğin.”</p>

    <p>“Bilmiyorum.”</p>

    <p>“Onunla evlenecek misin? Belki anlaşabilirsiniz.”</p>

    <p>“Bunu yapabileceğimi sanmıyorum. Artık onu sevmiyorum gibi geliyor. Hiç sevmiş miydim onu da bilmiyorum.”</p>

    <p>“Bebek yüzünden mi?” Piposu iyice yanmıştı. Nahoş kokusu etrafa iyice dağılmıştı. Bahçenin kuytu köşelerindeki gölgeler koyulaşıyor, ağustosböcekleri ötmeye başlıyordu.</p>

    <p>“Hayır, sebep bebek değil. Zaten soğumuştum. Jesse...” Cümlesini yarıda bırakarak Jesse ile ilgili asıl sorunun ne olduğunu anlamaya çalıştı. Bebeğin, onu içine soktuğu telaş ve bir an önce karar verebilme ve şu an Fran’in çocukluk arkadaşının düğünü için alışveriş merkezine, eldiven almaya gitmiş olan annesinin tehditkâr gölgesinden kurtulma endişesi ile gözden kaçırmış olabileceği bir şey olup olmadığını düşündü. Şimdi sessiz olan, ama altı ay, on altı ay veya yirmi altı ay sonra mezarından hortlayıp her ikisine birden saldırabilecek bir şey. Aceleyle evlenen acısını çeker. Annesinin en sevdiği laflardan biriydi bu.</p>

    <p>“Zayıf,” dedi. “Bundan daha iyi bir açıklama yapamıyorum.”</p>

    <p>“Ona güvenmiyorsun, değil mi Frannie?”</p>

    <p>“Hayır,” dedi babasının sorunun kökenine ondan daha fazla yaklaşmış olduğunu düşünerek. Jesse’ye güvenmiyordu. “<em>Niyetinin</em> iyi olduğunu biliyorum. Doğru olanı yapmak istiyor, gerçekten istiyor. Ama... iki sömestr önce bir şiir dinletisine gitmiştik. Ted Enslin adında bir adamdı. İçerisi hıncahınç doluydu. Herkes ciddi bir şekilde... ve dikkatle onu dinliyor, tek bir kelimesini bile kaçırmak istemiyordu. Ve ben... beni biliyorsun...”</p>

    <p>Babası, ona sarıldı ve, “Frannie’yi gülme tutar,” dedi.</p>

    <p>“Evet, aynen öyle. Beni gerçekten iyi tanıyorsun sanırım.”</p>

    <p>“Eh, biraz.”</p>

    <p>“Kıkırdamalar sebepsizce başladı, nereden çıktıklarını bilmiyorum. Sürekli, ‘Pasaklı adam, pasaklı adam, pasaklı adamı dinlemeye geldik,’ diye düşünüyordum. Radyoda dinlenen bir şarkı gibi kendine özgü bir ritmi vardı. Ve bir gülme krizine yakalandım. İsteyerek olmadı. Bay Enslin’in şiirleriyle hiç ilgisi yoktu; hatta adamın görünümüne rağmen oldukça iyiydiler. Ama dinleyenlerin ona bakışları komikti.”</p>

    <p>Ne düşündüğünü anlayabilmek için babasına baktı. Peter başını sallayarak devam etmesini istedi.</p>

    <p>“Her neyse, oradan çıkmak zorundaydım. Gerçekten çıkmalıydım. Jesse bana çok kızdı. Kızmaya hakkı vardı elbette... benimki çocukça bir hareketti... ama ben hep böyleyim. Her zaman olmasa da. Hiçbir işi yapa...”</p>

    <p>“Evet, yapabiliyorsun.”</p>

    <p>“Ama bazen...”</p>

    <p>“Bazen Kahkaha Kralı geliyor ve ona karşı koyamıyorsun,” dedi Peter.</p>

    <p>“Sanırım öyle. Her neyse, Jesse o tür insanlardan değil. Ve evlenirse... eve her gelişinde karşısında o istenmeyen misafiri bulacak. Belki her gün değil, ama onu çıldırtabilecek kadar sık. Sonra çabalayacağım... sonra da sanırım...”</p>

    <p>“Mutsuz olacaksın,” dedi Peter, onu iyice kendisine çekerek.</p>

    <p>“Galiba öyle.”</p>

    <p>“O halde annenin fikrini değiştirmesine izin verme.”</p>

    <p>Frannie gözlerini kapadı. Bu kez hissettiği rahatlama daha da fazlaydı. Babası anlamıştı. Bu bir tür mucizeydi.</p>

    <p>“Kürtaj olmam hakkında ne düşünüyorsun?”</p>

    <p>“Sanırım benimle asıl konuşmak istediğin konu buydu.”</p>

    <p>Fran şaşırarak ona baktı.</p>

    <p>Babası çalıya benzeyen kaşlarından tekini kaldırıp hafifçe gülümseyerek sorarcasına kızına baktı. Ama çok ciddi olduğu anlaşılıyordu.</p>

    <p>“Belki de haklısın,” dedi Fran yavaşça.</p>

    <p>“Dinle,” dedi babası ve söylediğinin aksine sessiz kaldı. Ama Fran dinliyor, serçeleri, ağustosböceklerini, uzaktaki uçağın uğultusunu, birinin Jackie’yi eve çağırdığını, çim biçme makinesinin gürültüsünü, 1. Karayolu’nda seyreden araçların homurtusunu duyabiliyordu.</p>

    <p>Tam onun için bir sakıncası olup olmayacağını soracaktı ki babası elini tuttu.</p>

    <p>“Frannie keşke baban böyle ihtiyar bir adam olmasaydı, ama bu konuda yapabileceğim hiçbir şey yok. 1956 yılına kadar evlenmedim.”</p>

    <p>Alacakaranlıkta kızına düşünceli bir ifadeyle baktı.</p>

    <p>“Carla o günlerde farklıydı. O... en başta o da gençti. Ağabeyin Freddy’nin ölümünden sonra çok değişti. Öyle gibi görünse de annenin aleyhine konuştuğumu düşünme sakın Frannie. Ama bana göre Carla, Freddy öldükten sonra... büyümeyi bıraktı. Olaylara bakış şekli üzerine çabuk donan bir çimento tabakası döktü ve bunun en iyisi olduğuna karar verdi. Şimdi bir müzenin bekçisine benziyor. Kim müzede sergilenen fikirler aleyhine laf söylerse ağzının payını alıyor. Ama annen her zaman böyle değildi. Bu konuda benim sözüme inanman gerek.”</p>

    <p>“Nasıl biriydi peki?”</p>

    <p>“O...” Peter dalgınca bahçeye baktı. “Sana çok benziyordu Frannie. O da gülme krizine yakalanırdı. Red Sox maçlarını izlemek için Boston’a giderdik ve yedinci bölümden sonraki arada benimle bira içmeye gelirdi.”</p>

    <p>“Annem... bira mı içerdi?”</p>

    <p>“Evet, içerdi. Dokuzuncu bölümün büyük kısmını tuvalette geçirir, geri döndüğünde maçın en güzel bölümünü kaçırmasına sebep olduğum için bana söylenirdi.”</p>

    <p>Frannie, annesini elinde bir bardak Narragansett birasıyla babasına bakıp sevgilisiyle randevulaşıp maça gelmiş bir genç kadın olarak hayal etmeye çalıştı. Ama beceremedi.</p>

    <p>“Bir türlü hamile kalamadı,” diye devam etti babası dalgınca. “Sorunun hangimizde olduğunu öğrenmek için birlikte doktora gittik. Doktor ikimizde de bir sorun olmadığını söyledi. Ve 1960’ta ağabeyin Fred doğdu. Annen o çocuğu ölesiye sevdi Fran. Fred, onun babasının ismiydi, biliyorsun. 1965’te bir düşük yapınca artık başka şansımız olmayacağını düşünmeye başladık. Sonra 1969’da sen doğdun. Bir ay erken geldin, ama gayet sağlıklıydın. Ve ben de seni ölesiye sevdim. Artık ikimizin de birer tane vardı. Ama annen, kendisininkini kaybetti.”</p>

    <p>Derin düşüncelere dalarak sessizliğe büründü. Fred Goldsmith, 1973’te ölmüştü. O on üç, Frannie ise dört yaşındaydı. Fred’e çarpan adam sarhoştu. Aşın hız, tehlikeli araç kullanmak ve içkiliyken araba kullanmak gibi birçok ihlali içinde barındıran uzun bir sabıka listesi vardı. Fred kazadan sonra sadece yedi gün yaşamıştı.</p>

    <p>“Kürtaj çok masum bir isim,” dedi Peter Goldsmith. Dudakları, acı veriyormuşçasına her kelimeyi yavaşça şekillendiriyordu. “Bence bu çocuk cinayeti. Başka bir tanımlaması yok, bu kadar basit. En azından yasalar öyle emrettiği için üzerinde düşünmek zorunda olduğun bir konuda bu şekilde konuştuğum, böyle... katı davrandığım için üzgünüm. Yaşlı bir adam olduğumu sana söylemiştim.”</p>

    <p>“Yaşlı değilsin babacığım,” diye mırıldandı Frannie.</p>

    <p>“Öyleyim, öyleyim!” dedi Peter inatla. Aniden perişan göründü. “Genç kızına öğüt vermeye çalışan bir ihtiyarım. Bir maymunun, bir ayıya sofra kurallarını öğretmeye çalışmasına benziyor. On yedi yıl önce sarhoşun teki oğlumun canını aldı ve karım bu olaydan sonra hiçbir zaman eskisi gibi olamadı. Kürtajı her düşündüğümde aklıma Fred geldi. Elimden başka türlüsü gelmiyor, tıpkı senin o şiir dinletisinde gülmeni engelleyememen gibi Frannie. Annen, tüm o malum standart sebeplerden dolayı karşı çıkacaktır. Ahlaka aykırı olduğunu söyleyecektir. İki bin yıllık geçmişi olan ahlaka. Yaşam hakkı, diyecektir. Batı ahlakının temelinde bu fikir yatar. Filozofları okudum. Elinde alışveriş çeki olan bir ev hanımının Sears and Roebuck mağazasındaki raflar arasında dolaşması gibi hepsini inceledim. Annen, <em>Reader’s Digest</em>’ten şaşmaz, ama sonuçta tartışmalarımızda o katı ahlak kuralları karşısında pes eden hep ben olurum. Aklıma hep Fred gelir. İç organları parçalanmıştı. Hiç şansı yoktu. Yaşama hakkı için protesto düzenleyenler tuzda boğulmuş bebeklerin, çelik masalar üstündeki kesik kol ve bacaklarının fotoğraflarını gösteriyorlar. Ne olmuş yani? Hayatın sonu daima nahoştur. Gözümün önüne sadece Fred geliyor, yedi gün boyunca o yatakta yatan, her tarafı sargı bezleri içindeki Fred. Hayat çok ucuz, kürtaj onu daha da ucuzlaştırıyor. Ben ondan daha fazla okumama rağmen annen sıkıca bağlı olduğu ahlak kurallarıyla bu konuda sonunda hep haklı çıkıyor. Yaptıklarımız ve düşündüklerimiz... bunlar doğru olduklarında temellerinde çoğunlukla gelişigüzel sebepler bulunuyor. Bunun üstesinden gelemiyorum. Tüm gerçek mantığın, mantıksızlıktan kaynaklandığını görmek boğazımda bir yumru oluşmasına sebep oluyor. İnançtan kaynaklandığını. Saçmalıyorum, değil mi?”</p>

    <p>“Kürtaj istemiyorum,” dedi Fran usulca. “Kendimce sebeplerim var.”</p>

    <p>“Neymiş onlar?”</p>

    <p>“Bebek benim bir parçam,” dedi Frannie çenesini hafifçe kaldırarak. “Bu egoysa umurumda değil.”</p>

    <p>“Doğumdan sonra bebeği verecek misin Frannie?”</p>

    <p>“Bilmiyorum.”</p>

    <p>“İstiyor musun?”</p>

    <p>“Hayır. Benimle kalmasını istiyorum.”</p>

    <p>Babası sessiz kalınca Fran, onaylamadığını hissetti.</p>

    <p>“Okulumu düşünüyorsun, değil mi?” diye sordu.</p>

    <p>“Hayır,” dedi Peter ayağa kalkarak. Ellerini beline koydu ve omurgası kütürdeyince yüzünü hoşnutça buruşturdu. “Yeterince konuştuğumuzu düşünüyorum. Ve henüz bir karar vermek zorunda olmadığını.”</p>

    <p>“Annem geldi,” dedi Fran.</p>

    <p>Peter, onun bakışlarını takip ederek dönünce karısının arabasının eve giden yola girdiğini gördü. Batan güneş, krom aksamı üzerinden yansıyordu. Carla onları görünce kornaya bastı ve neşeyle el salladı.</p>

    <p>“Ona söylemeliyim,” dedi Frannie.</p>

    <p>“Evet ama bir iki gün bekle Frannie.”</p>

    <p>“Peki.”</p>

    <p>Birlikte bahçe malzemelerini yerden topladılar ve arabaya doğru yürüdüler.</p>
  </div>
</body>
</html>
