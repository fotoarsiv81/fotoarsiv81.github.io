<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">58. Bölüm</h2>

    <p>Fran ve Larry, Fran ve Stu’nun dairesinin mutfağında, masanın başında oturmuş kahve içiyordu. Leo aşağıda, Larry’nin Earthly Sounds’tan seçmesine yardım ettiği gitarı çalıyordu. Altı yüz dolarlık güzel bir Gibson’dı. Gitardan sonra aklına gelmiş, çocuğa bir de pille çalışan fonograf ve bir düzine kadar folk/blues albümü almıştı. Lucy şimdi çocuğun yanındaydı. Dave van Ronk’un “Backwater Blues” şarkısının şaşırtıcı derecede iyi bir taklidi, mutfaktan duyulmaya başlanmıştı.</p>

    <blockquote class="siir">
      <p><em>“Yağmur beş gün boyunca yağdı</em></p>

      <p><em>ve gökyüzü gece gibi kapkara kesildi...</em></p>

      <p><em>Bu gece gölde</em></p>

      <p><em>bela var.”</em></p>
    </blockquote>

    <p>Fran ve Larry oturma odasına açılan kapıdan Harold’ın günlüğü kucağında açık, en sevdiği koltukta oturmakta olan Stu’yu görebiliyordu. Saat dörtten beri bu şekilde oturuyordu. Artık saat dokuz olmuş ve hava iyice kararmıştı. Stu akşam yemeğini reddetmişti. Frannie, onu izlerken bir sayfa daha çevirdi.</p>

    <p>Leo “Buckwater Blues”u bitirdi ve bir sessizlik oldu.</p>

    <p>“İyi çalıyor, değil mi?” diye sordu Fran.</p>

    <p>“Benim şimdiye kadar olduğumdan ve bundan sonra olabileceğimden daha iyi,” dedi Larry. Kahvesinden bir yudum daha aldı.</p>

    <p>Aniden aşağıdan tanıdık bir melodi geldi ve Larry’nin fincanı havada asılı kaldı. Ardından Leo’nun alçak, dokunaklı sesi ağır ritme eşlik etmeye başladı.</p>

    <blockquote class="siir">
      <p><em>“Hey bebeğim, bu gece yanına geldim</em></p>

      <p><em>Ama kavga etmek değil niyetim</em></p>

      <p><em>Sadece diyecektim ki,</em></p>

      <p><em>Bir kez söyle yeter, anlarım</em></p>

      <p><em>Bebeğim, erkeğini anlayabiliyor musun?</em></p>

      <p><em>O dürüst bir adam,</em></p>

      <p><em>Bebeğim, erkeğini anlayabiliyor musun?”</em></p>
    </blockquote>

    <p>Larry kahvesini döktü.</p>

    <p>“Aman Tanrım,” dedi Fran ve bez almak için kalktı.</p>

    <p>“Ben hallederim,” dedi Larry. “Elimden kayıverdi.”</p>

    <p>“Hayır, sen otur.” Fran bezle çabucak döndü ve lekeyi sildi. “Bu şarkıyı hatırlıyorum. Gripten hemen önce en çok dinlenenler arasındaydı. Herhalde kırk beşliği kasabadan buldu.”</p>

    <p>“Herhalde.”</p>

    <p>“Adamın adı neydi? Şarkının bestecisinin?”</p>

    <p>“Hatırlamıyorum,” dedi Larry. “Pop müzik geldiği hızla gidiyor.”</p>

    <p>“Evet ama tanıdık bir isimdi sanki,” dedi Fran bezi mutfak lavabosunda durularken. “İnsanın dilinin ucuna kadar gelip bulamaması ne sinir bozucu, değil mi?”</p>

    <p>“Öyle,” dedi Larry.</p>

    <p>Stu günlüğü kapattı ve Larry, Fran’in dikkatinin mutfaktan içeri girmekte olan Stu’ya yöneldiğini görünce memnun oldu. Frannie’nin bakışları önce Stu’nun kalçasındaki tabancaya gitmişti. Tabancayı şerif seçildiğinden beri taşıyor ve sık sık kendini ayağından vuracağına dair şakalar yapıyordu. Fran’e göre bu şakalar hiç komik değildi.</p>

    <p>“Eee?” dedi Larry.</p>

    <p>Stu’nun yüzü endişeliydi. Günlüğü masanın üstüne bıraktı ve oturdu. Ona kahve koymak için kalkmaya yeltenen Fran’i durdurdu ve elini koluna koydu. “Almayayım, teşekkürler canım.” Dalgınca, dikkati dağılmışçasına Larry’ye baktı. “Hepsini okudum ve başım ağrımaya başladı. Bu kadar çok okumaya alışık değilim. Oturup baştan sona okuduğum son kitap, bir tavşanın hikâyesiydi. <em>Watership Tepesi.</em> Yeğenime almıştım ama okumaya başlayınca...”</p>

    <p>Düşüncelere dalarak sustu.</p>

    <p>“O kitabı okumuştum. Çok iyiydi,” dedi Larry.</p>

    <p>“Bir grup tavşan vardı,” dedi Stu. “Hepsi iriydi, iyi besleniyordu ve hayatları boyunca tek bir yerde yaşamışlardı. Bir yanlışlık vardı ama tavşanların hiçbiri ne olduğunu bilmiyordu. Bilmek de istemiyor gibiydiler. Ama... ama bir de çiftçi vardı...”</p>

    <p>“Tavşanlara hiç bulaşmıyor, canı yahni istediğinde aralarından birini alıyordu,” dedi Larry. “Ya da satıyordu. Bir tavşan çiftliği vardı.”</p>

    <p>“Evet ve çiftlikte Silverweed adında bir tavşan yaşıyordu ve parlak telle ilgili şiirler yazıyordu, galiba çiftçinin tavşanları yakalamak için kullandığı kapandı. Tavşanları yakalamak ve boğazlamak için kullandığı. Silverweed <em>o kapana</em> dair şiirler yazıyordu.” Başını inanmazca, bezgince iki yana salladı. “Harold, bana onu hatırlatıyor. Tavşan Silverweed’i.”</p>

    <p>“Harold hasta,” dedi Fran.</p>

    <p>“Evet,” dedi Stu bir sigara yakarak. “Ve tehlikeli.”</p>

    <p>“Ne yapacağız? Onu tutuklayacak mıyız?”</p>

    <p>Stu parmağıyla masanın üstündeki günlüğe vurdu. “Cross denen kadınla birlikte batıdakilerin gözüne girecek bir şey planlıyorlar. Ama ne olduğunu yazmamış.”</p>

    <p>“Hoşlanmadığı pek çok kişinin ismi geçiyor,” dedi Larry.</p>

    <p>“Onu tutuklayacak mıyız?” diye sordu tekrar Fran.</p>

    <p>“Bilmiyorum. Bu konuyu önce diğer kurul üyeleriyle tartışmak istiyorum. Yarın akşamki toplantının programı nedir Larry?”</p>

    <p>“Toplantı iki bölümden oluşacak; kamu meseleleri ve özel meseleler. Brad Fiş Çekme Ekibi hakkında konuşmak istiyor. Al Bundell ise Güvenlik Kurulu’nun ilk raporunu sunacak. Bakalım... George Richardson, Dakota Ridge’teki muayene saatleri hakkında konuşmak istiyor. Chad Norris de görüşme talep etti. Ondan sonra biz bize kalacağız.”</p>

    <p>“Al Bundell’den kalmasını isteyip Harold konusunu anlatırsak çenesini tutar mı sizce?”</p>

    <p>“Ben eminim,” dedi Fran.</p>

    <p>“Keşke yargıç burada olsaydı,” dedi Stu. “Onun fikirleri benim için çok önemli.”</p>

    <p>Bir süre yargıcı ve o gece nerede olabileceğini düşünerek sessiz kaldılar. Aşağıda Leo, Tom Rush’ın “Sister Kate” şarkısına geçmişti.</p>

    <p>“Ama bu işi Al ile yapmak zorundayız. Önümüzde sadece iki seçenek var gibi görünüyor. İkisini aramızda tutamayız, ama hapse tıkmak istemiyorum.”</p>

    <p>“Geriye ne kalıyor?” diye sordu Larry.</p>

    <p>Cevap Fran’den geldi. “Sürgün.”</p>

    <p>Larry, ona döndü. Stu sigarasına bakarak başını yavaşça sallıyordu.</p>

    <p>“Harold’ı öylece gönderecek miyiz yani?” diye sordu Larry.</p>

    <p>“İkisini de,” dedi Stu.</p>

    <p>“Ama bu şekilde ikisini de Flagg’in kucağına göndermiş olmuyor muyuz?” diye sordu Frannie.</p>

    <p>“O bizim sorunumuz değil hayatım,” dedi Stu, ona bakarak.</p>

    <p>Fran başını salladı. <em>Ah, Harold, böyle olmasını istememiştim. Hem de hiç istememiştim.</em></p>

    <p>“Ne planladıklarına dair bir fikriniz var mı?” diye sordu Stu.</p>

    <p>Larry omuz silkti. “Bu konuda bütün kurul üyelerinin fikrini alman gerek Stu. Ama aklıma bir şeyler geliyor.”</p>

    <p>“Ne gibi?”</p>

    <p>“Elektrik santrali. Sabotaj. Sana ve Frannie’ye yönelik bir suikast girişimi. Aklıma ilk gelenler bunlar.”</p>

    <p>Fran’in benzi korkudan solmuştu.</p>

    <p>Larry sözlerine devam etti: “Açık açık belirtmemiş ama bence Ralph ve seninle Abagail Ana’yı aramaya çıktığında asıl amacı seni yalnız yakalayıp öldürmekti.”</p>

    <p>“Bir fırsat yakalamıştı,” dedi Stu.</p>

    <p>“Belki korktu.”</p>

    <p>“Kesin şunu, tamam mı?” dedi Fran. “Lütfen.”</p>

    <p>Stu ayağa kalkıp oturma odasına döndü. Odada Die-Hard aküsüne bağlı bir telsiz vardı. Birkaç denemeden sonra Brad Kitchner’e ulaştı.</p>

    <p>“Brad, dostum! Ben, Stu Redman. Dinle. Bu gece santralde nöbet tutacak birkaç kişi ayarlayabilir misin?”</p>

    <p>“Tabii,” dedi Brad. “Ama neden?”</p>

    <p>“Bu hassas bir konu Bradley. Bir yerden kulağıma birinin oraya zarar vermek isteyebileceği çalındı.”</p>

    <p>Brad’in buna cevabı ağza alınmayacak küfürler oldu.</p>

    <p>Stu hafifçe gülümseyerek başını salladı. “Neler hissettiğini biliyorum. Ama bildiğim kadarıyla bu tehdit sadece bu gece ve belki bir de yarın gece için geçerli. Daha sonra olmayacağını tahmin ediyorum.”</p>

    <p>Brad Elektrik Komitesi’nden on iki adam ayarlayabileceğini ve hepsinin de tehdit edeni enselemek için elinden geleni yapacağını söyledi. “Yoksa bu Rich Moffat’ın başının altından mı çıktı?”</p>

    <p>“Hayır, Rich değil. Sonra görüşürüz, tamam mı?”</p>

    <p>“Tamam Stu. Ben adamları gönderirim.”</p>

    <p>Stu telsizi kapatıp tekrar mutfağa döndü. “İnsanlar bir şey gizlediğini bilse de üstüne gelmiyor. Bu, beni korkutuyor. Yaşlı kel sosyolog haklıymış. İstersek kendimizi buranın kralı ilan edebiliriz.”</p>

    <p>Fran elini onunkinin üstüne koydu. “Bana bir söz verin. İkiniz de. Yarın akşamki toplantıda bu meseleye mutlak bir çözüm bulalım. Konunun tamamen kapanmasını istiyorum.”</p>

    <p>Larry başını sallıyordu. “Sürgün. Evet. Aklıma gelmemişti ama en iyi çözüm bu olabilir. Ben artık Lucy ve Leo’yu alıp eve gidiyorum.”</p>

    <p>“Yarın görüşürüz,” dedi Stu.</p>

    <p>“Görüşürüz,” dedi Larry ve çıktı.</p>

    <p class="paragraf">Harold, 2 Eylül günü şafak sökmeden bir saat önce Sunrise Amfitiyatrosu’nun kenarında dikilmiş, aşağı bakıyordu. Kasaba kapkaranlıktı. Nadine kaçarken gizlice aldıkları kamp malzemelerinden biri olan iki kişilik çadırda uyuyordu.</p>

    <p><em>Ama geri döneceğiz. Hem de savaş arabaları üzerinde.</em></p>

    <p>Harold içten içe bundan biraz şüpheliydi aslında. Karanlık, üzerine pek çok yönden çökmüştü. Aşağılık piçler her şeyini çalmıştı, Frannie, kendine saygısı, sonra günlüğü ve şimdi de ümidi. Kendini dibe çöküyormuş gibi hissediyordu.</p>

    <p>Kuvvetli rüzgâr saçlarını uçuşturuyor, çadırın bezinin makineli tüfeğe benzer sesler çıkarmasına yol açıyordu. Hemen arkasında uyuyan Nadine uykusunda inledi. Ürkütücü bir sesti. Harold, onun da kendisi gibi kaybolmuş olduğunu düşündü. Belki o daha kötüydü. Uyurken çıkardığı seslere bakılırsa hiç de mutlu rüyalar görmüyordu.</p>

    <p><em>Ama akıl sağlığımı koruyabilirim. Bunu yapabilirim. Beni bekleyen her neyse, ona delirmeden ulaşabilmek de başarıdır. Evet, başarıdır.</em></p>

    <p>Stu ve arkadaşlarının evinin oraya gidip gitmediğini merak etti. Acaba evin etrafını sarmış, onu tutuklamak ve içeri tıkmak için dışarı çıkmasını mı bekliyorlardı? Özgür Bölge’nin ilk mahkûmu olarak tarih kitaplarına geçecekti, bu zavallılardan hayatta kalmayı becerip yazan olursa elbette. Zor günlere hoş geldiniz. <em>HAWK HAPİSTE.</em> Eh, daha çok beklerlerdi. Macerası başlamıştı. Nadine’in elini bembeyaz saçlarına götürerek söylediklerini hatırladı: <em>Artık çok geç Harold.</em> Gözleri bir cesede ait gibiydi.</p>

    <p>“Pekâlâ,” diye fısıldadı. “Bu işi bitireceğiz.” Eylül rüzgârı ağaçların arasında uğuldadı.</p>

    <p class="paragraf">Kalıcı Kurul toplantısı bundan yaklaşık on dört saat sonra, Nick Andros ve Ralph Brentner’ın paylaştığı evin oturma odasında gerçekleştirildi. Stu bir koltukta oturmuş, elindeki bira kutusunun altını sehpaya hafifçe vuruyordu. “Pekâlâ millet. Artık başlasak iyi olacak.”</p>

    <p>Glen, Larry ile birlikte odanın ortasındaki şöminenin kenarına oturmuştu. Sırtları, Ralph’in yaktığı küçük ateşe dönüktü. Nick, Susan Stern ve Ralph, kanepede oturuyordu. Nick’in elinde her zamanki gibi not defteri ve bir kalem vardı. Brad Kitchner elinde bir kutu Coors ile kapının önünde ayakta durmuş, viski-soda içen Al Bundell’le laflıyordu. George Richardson ve Chad Norris boydan boya camdan oluşan duvarın gerisinde oturmuş, gün batımını izliyordu.</p>

    <p>Frannie sırtını Nadine’in bombayı yerleştirdiği dolabın kapağına yaslamış oturuyordu. İçinde Harold’ın günlüğünün bulunduğu çantası, bacaklarının arasında duruyordu.</p>

    <p>“Sessizlik, sessizlik lütfen!” dedi Stu sehpaya daha sert vurarak. “Teyp çalışıyor mu keltoş?”</p>

    <p>“Gayet iyi,” dedi Glen. “Bakıyorum çenen de iyi çalışıyor. Doğu Teksas.”</p>

    <p>“Arada bir yağlıyorum, tıkır tıkır işliyor,” dedi Stu gülümseyerek. Geniş oturma odasının çeşitli yerlerine dağılmış on bir kişiye baktı. “Tamam... konuşmamız gereken önemli meseleler var ama önce Ralph’e bize kapılarını açıp gösterdiği misafirperverlik için teşekkür etmek istiyorum...”</p>

    <p>Bu işte giderek daha iyi oluyor, diye düşündü Fran. Harold ile ona rastladıkları günden beri ne kadar değişmiş olduğunu kestirmeye çalıştı ama yapamadı. İnsan fazla yakın olduğu kişileri tarafsız gözle değerlendirmekte zorlanıyordu. Ama onunla tanıştığı ilk gün, neredeyse bir düzine insanın katıldığı bir toplantıyı yönetme fikrinin Stu’yu dehşete düşüreceğinden emindi. Bin kişiden fazla bir kalabalığın yer alacağı büyük bir Özgür Bölge toplantısını yönetme fikri ise kalbine indirebilirdi. Şimdi karşısında olan Stu, salgın yaşanmasaydı asla var olamazdı.</p>

    <p><em>Seni özgürleştirdi sevgilim,</em> diye düşündü. <em>Kaybedilenler için sonsuza dek yas tutabilirim ama bu, sana olan aşkımı ve duyduğum gururu azaltamaz.</em></p>

    <p>Hafifçe dikleşti ve ağırlığını kapıya daha çok verdi.</p>

    <p>“Önce konuklarımıza söz vereceğiz,” dedi Stu. “Ondan sonra da kısa bir kapalı toplantı yapacağız. İtirazı olan var mı?”</p>

    <p>Yoktu.</p>

    <p>“Tamam,” dedi Stu. “Sözü Brad Kitchner’e veriyorum. Onu can kulağıyla dinleseniz iyi olur, çünkü üç gün sonra viskilerinize buz koymanızı sağlayabilecek yegâne insan o.”</p>

    <p>Bunun üzerine odada içten bir alkış koptu. Kıpkırmızı kesilen Brad kravatını huzursuzca çekiştirerek odanın ortasına yürüdü. Az kalsın bir minder yığınına çarpıyordu.</p>

    <p>“Ben. Gerçekten. Burada olmaktan. Mutluyum,” diye başladı sesi hafifçe titreyerek. Başka herhangi bir yerde olsa, hatta güney kutbunda bir penguen toplantısına katılıyor olsa bile mutlu olacakmış gibi görünüyordu. “Şey... ee...” Notlarına bakarak duraksadı ve sonra yüzü aydınlandı. “Elektrik!” dedi muhteşem bir keşif yapmış bilimadamı edasıyla. “Elektriği geri getirmek üzereyiz. Evet.”</p>

    <p>Notlarını biraz daha karıştırdıktan sonra devam etti.</p>

    <p>“Dün iki jeneratörü çalıştırdık ve bildiğiniz gibi biri aşırı yüklenip kurabiyeleri yaktı. Yani fazla pişti. Daha doğrusu kaldıramadı. Anlamışsınızdır işte.”</p>

    <p>Odadakiler gülüştü ve bu, Brad’i biraz rahatlattı.</p>

    <p>“Bunun sebebi, salgın vurduğu sırada pek çok elektrikli aletin çalışır durumda kalmış olması ve yükü paylaşacak diğer jeneratörlerin aktif olmamasıydı. Aşırı yüklenme tehlikesine karşı önlem olarak diğer jeneratörleri çalıştırabiliriz –üç, hatta dört tanesi yükü rahatlıkla kaldırır– ama bu, yangın riskini ortadan kaldırmaz. Bu yüzden çalışır durumda olan her şeyi kapatmalıyız. Fırınlar, elektrikli battaniyeler, bunlara benzer bütün aletler. Aslında bir fikrim var. En çabuk yol, içinde kimsenin yaşamadığı evlere tek tek girerek elektriği ana sigortadan kapatmak. Elektriği geri getirmeden önce bazı temel yangın önlemleri almamız gerektiğini düşünüyorum. Gidip Doğu Boulder’daki itfaiye binasını kontrol etlim ve...”</p>

    <p>Şöminedeki ateş çıtırdayarak yanmaya devam etti. Her şey yoluna girecek, diye düşündü Fran. Harold ve Nadine herhangi bir müdahaleye gerek kalmadan gitmişti ve belki de en iyisi buydu. Sorun çözülmüştü ve artık Stu’dan uzaktaydılar. Zavallı Harold, ona acıyordum ama sonra korkmaya başladım. Acıma hissim yok olmadı, başına bir şey gelirse her şeye rağmen üzülürüm ama evinin boş olmasına ve Nadine ile Boulder’ı terk etmenize memnunum. Bizi kendi halimize bırakıp gittiğiniz için mutluyum.</p>

    <p class="paragraf">Harold çılgınca bir Zen elkitabından fırlamışa benzeyen, yazılarla dolu piknik masasının üstünde oturuyordu. Bağdaş kurmuştu. Gözleri uzaklarda, dalgın ve düşünceliydi. Nadine’in ulaşamadığı o uzak, soğuk, yabancı yere gitmişti ve Nadine korkuyordu. Harold’ın elinde, ayakkabı kutusunun içindeki telsizin diğer eşi duruyordu. Çamlarla kaplı dağlar, önlerinde nefes kesen bir ihtişamla uzanıyordu. Doğuda –belki on beş, belki altmış kilometre ötede– arazi düzleşip orta batı Amerika’ya ve mavi ufka doğru uzanıyordu. Gece, dünyanın o kısmına inmişti bile. Güneş arkalarında, dağların hemen ardında gözden kaybolmuş, onları yakında kararacak altın rengi göğün altında bırakmıştı.</p>

    <p>“Ne zaman?” diye sordu Nadine. Çok sıkışmıştı, mesanesini bir an önce boşaltması gerekiyordu.</p>

    <p>“Az kaldı,” dedi Harold. Sırıtışı, yumuşak bir gülümsemeye dönüştü. Nadine bu ifadeyi önce anlamlandıramadı, daha önce Harold’ın yüzünde hiç böyle bir ifade görmemişti. Algılaması birkaç dakikasını aldı. Harold mutlu görünüyordu.</p>

    <p class="paragraf">Kurul, Brad’in yirmi kadın ve erkekten oluşacak Fiş Çekme Ekibi’nin kurulması teklifini oybirliğiyle kabul etti. Ralph Brentner itfaiye araçlarından ikisinin deposunu dolduracak ve Brad elektriği kasabaya verdiği sırada tedbir olarak santralin önünde bulunacaktı.</p>

    <p>Sıra Chad Norris’teydi. Ellerini ceplerine sokup sakince Defin Komitesi’nin son üç haftada yaptıklarını anlattı. Her hafta sekiz bin civarında, toplam ise yirmi beş bin gibi inanılmaz sayıda cesedi gömmüş ve işin büyük bir bölümünü tamamlamışlardı.</p>

    <p>“Ya çok şanslıyız ya da Tanrı’nın sevdiği kullarız,” dedi. “Zira bu toplu kaçış sayesinde normalden çok daha az cesetle karşılaştık. Boulder büyüklüğünde bir başka kasabayı tüm cesetlerden temizlemek bir yıl sürer. Ekimin birinden önce yirmi bin salgın kurbanını daha gömmeyi umuyoruz. Önümüzdeki dönemde tek tük cesede rastlayabiliriz ama sizlere görevin yerine getirilmekte olduğunu ve gömülmemiş cesetlerden hastalık yayılması riskini ortadan kaldırdığımızı söylemek istedim.”</p>

    <p>Fran günün son ışıklarını görebilmek için yerinde doğruldu. Tepeleri saran altın rengi, yerini kendisi kadar etkileyici olmayan limon sarısına bırakmıştı. Hiç beklenmedik, şiddetli bir memleket hasreti içini sarıverdi.</p>

    <p>Saat sekize beş vardı.</p>

    <p class="paragraf">Çalıların arasına girip işini görmezse altını ıslatacaktı. Bir çalı kümesinin ardına geçti, çömeldi ve nihayet rahatladı. Geri döndüğü sırada Harold hâlâ elinde gevşekçe tuttuğu telsizle piknik masasının üstünde oturuyordu. Antenini çıkarmıştı.</p>

    <p>“Harold,” dedi Nadine. “Geç oluyor. Saat sekizi geçti.”</p>

    <p>Harold, ona kayıtsızca baktı. “Gece yarısına kadar içeride kalıp birbirlerinin sırtını sıvazlayacaklardır. Vakti geldiğinde pimi çekeceğim. Sen merak etme.”</p>

    <p><em>“Ne zaman?”</em></p>

    <p>Harold boş boş gülümseyerek, “Hava kararır kararmaz,” dedi.</p>

    <p class="paragraf">Fran ve Al Bundell, Stu’nun yanına geldiği sırada esniyordu. Toplantı geç saatlere dek süreceğe benziyordu. Aniden içinde Stu ile birlikte kendi evlerinde olma arzusu belirdi. Sebep sadece yorgunluk değildi, ev özlemi de denemezdi. Bu evde olmak istemiyordu ve bu his içinde aniden belirmişti. Böyle hissetmesi için hiçbir sebep yoktu ama bu duygu çok kuvvetliydi. Dışarı çıkmak istiyordu. Hatta herkesin çıkmasını istiyordu. Sadece keyfim kaçtı, dedi kendi kendine. Hamile kadınlara has bir hüzün olsa gerek.</p>

    <p>“Güvenlik Kurulu geçen hafta dört toplantı yaptı,” diyordu Al. “Ve lafı mümkün olduğunca kısa keseceğim. Kararlaştırdığımız sistem bir nevi hâkim kürsüsü. Üyeler, kura usulü seçilecek. Tıpkı genç adamların orduya davet edildiği gibi...”</p>

    <p>“Cıss! Öcü!” dedi Susan ve yine gülüşmeler oldu.</p>

    <p>Al gülümsedi. “Böyle bir göreve sahip olmak bence ona kıyasla daha çekici olacaktır diye ekleyecektim. Hâkim kürsüsünde altı aylık dönemlerde görev alacak, on sekiz yaşında veya üstünde üç yetişkin olacak. İsimler, Boulder’da bulunan bütün yetişkinlerin adının bulunduğu bir kutudan çekilerek belirlenecek.”</p>

    <p>Larry elini kaldırdı. “Mazeret belirterek görevden affedilebilirler mi?”</p>

    <p>Sözünün kesilmesi üzerine kaşları hafifçe çatılan Al, “Tam o konuya geliyordum,” dedi. “Affedilmek isteyen kişi...”</p>

    <p>Fran yerinde huzursuzca kıpırdandı ve Sue Stern, ona göz kırptı. Fran, ona karşılık vermedi. Korkuyordu ve böyle bir şey mümkünse, bu temelsiz korku onu daha da ürkütüyordu. Bu iç sıkıntısı, bu daralma nereden çıkmıştı? Temelsiz korkuları yok saymanın en iyi çözüm olduğunu biliyordu... en azından eskiden böyleydi. Ama ya Tom Cullen’ın hipnoz hali? Ya Leo Rockway?</p>

    <p><em>Dışarı çık,</em> diye bağırdı içindeki ses aniden. <em>Herkesi çıkar!</em></p>

    <p>Ama bu hiç mantıklı değildi. Yine kıpırdandı ve hiçbir şey söylememeye karar verdi.</p>

    <p>“...ile kısa bir görüşme yapılıp mazereti dinlenecek ama bana kalırsa...”</p>

    <p>“Biri geliyor,” dedi Fran aniden ayağa fırlayarak.</p>

    <p>Bir anlık sessizlik oldu. Yaklaşan motosikletlerin sesini hepsi duyabiliyordu. Baseline’dan hızla yaklaşıyor, korna çalıyorlardı. Ve Frannie aniden paniğe kapıldı.</p>

    <p>“Dinleyin,” dedi. “Hepiniz!”</p>

    <p>Şaşkın yüzler merakla ona döndü.</p>

    <p>“Frannie, sen...” diye başladı Stu ona doğru bir adım atarak.</p>

    <p>Fran yutkundu. Sanki göğsünde kilolarca ağırlık vardı. “Buradan çıkmamız gerek. <em>Hemen... şimdi.</em>”</p>

    <p class="paragraf">Saat sekizi yirmi beş geçiyordu. Günün son ışıkları da gökyüzünü terk etmişti. Vakit gelmişti. Harold oturduğu yerde doğruldu ve telsizi ağzına götürdü. Başparmağını GÖNDER tuşunun üstüne hafifçe bastırıyordu. Birazdan basacak ve...</p>

    <p>“O ne?”</p>

    <p>Nadine elini koluna koyarak dikkatini dağıttı. Bir şey gösteriyordu. Aşağıda, Baseline’da ilerleyen bir ışık zinciri vardı. Gecenin sessizliğinde motorların belli belirsiz homurtusunu duyabiliyorlardı. Harold hafif bir tedirginlik hissetti ve bu hissi hemen savuşturdu.</p>

    <p>“Beni rahat bırak,” dedi. “Vakit geldi.”</p>

    <p>Nadine’in eli, kolundan uzaklaştı. Yüzü, karanlıkta beyaz bir lekeden ibaretti. Harold GÖNDER tuşuna bastı.</p>

    <p class="paragraf">Fran, onları harekete geçirenin motosikletler mi yoksa kendi sözleri mi olduğunu hiçbir zaman bilemeyecekti. Ama yeterince hızlı davranamamışlardı. Bunun yükünü kalbinde daima taşıyacaktı; yeterince hızlı davranamamışlardı.</p>

    <p>Kapıdan ilk çıkan Stu oldu. Motosikletlerin homurtusu ve yankıları geceyi doldurmuştu. Farları gez alarak Ralph’in evinin ötesindeki kurumuş derenin iki yakasını bağlayan küçük köprüden geçtiler. Stu’nun eli içgüdüsel olarak kalçasındaki tabancanın kabzasına uzandı.</p>

    <p>Kapı sesi duyunca Frannie olduğunu düşünerek arkasına döndü ama gelen Larry’ydi.</p>

    <p>“Neler oluyor Stu?”</p>

    <p>“Bilmiyorum. Ama diğerleri de çıksa iyi olacak.”</p>

    <p>Motosikletler evin önüne varınca Stu birazcık rahatladı. Önce Dick Vollman’ı tanıdı, ardından Gehringer adlı genci, Teddy Weizak’ı ve diğer aşina yüzleri gördü. Motosiklet gürültülerini ilk duyduğunda gelenlerin Flagg ve adamları olduğunu düşünüp savaşın başladığını sanmıştı. Bunu şimdi kendine itiraf edebiliyordu.</p>

    <p>“Dick,” dedi. “Neler oluyor yahu?”</p>

    <p><em>“Abagail Ana!”</em> diye bağırdı Dick motosiklet gürültülerini bastırabilmek için. Kurulun üyeleri evden birer ikişer çıkarken evin önündeki motosikletlerin sayısı artıyordu. Farların ışıkları geceyi yarıyor, durmaksızın dans ediyordu.</p>

    <p><em>“Ne?”</em> diye bağırdı Larry. Glen, Ralph ve Chad Norris arkadan gelince Stu ve Larry en alt basamağa kadar indi.</p>

    <p><em>“Geri döndü!”</em> diye bağırdı Dick. Sesini duyurmakta zorlanıyordu. <em>“Durumu çok kötü! Doktor lazım... Tanrım, aslında bir mucize lazım!”</em></p>

    <p>George Richardson onları iterek öne çıktı. “Yaşlı kadın döndü mü? Nerede şimdi?”</p>

    <p>“Bin hadi doktor!” diye bağırdı Dick. “Soru sorma! Tanrı aşkına acele et!”</p>

    <p>Richardson hemen Dick Vollman’ın sürdüğü motosikletin arkasına bindi. Dick hemen döndü ve arkada biriken motosikletlerin arasından zikzaklar çizerek geçip uzaklaştı.</p>

    <p>Stu, Larry ile göz göze geldi. Larry de tıpkı onun gibi şaşkın görünüyordu... ama Stu’nun kafasının içinde toplaşan bir bulut vardı. Yaklaşan kıyamet hissi birdenbire üzerine çöktü.</p>

    <p class="paragraf">“Nick çabuk! <em>Hadi,</em>” diye bağırdı Fran, genç adamın omzunu kavrayarak. Nick ifadesiz bir yüzle, oturma odasında kıpırdamadan dikiliyordu.</p>

    <p>Konuşamıyordu ama aniden anlamıştı. <em>Biliyordu.</em> Hem hiçbir yerden gelmiyor, hem her yerden geliyordu.</p>

    <p><em>Dolapta bir şey vardı.</em></p>

    <p>Frannie’yi şiddetle itti.</p>

    <p>“Nick!”</p>

    <p><em>GİT!!</em> diye işaret etti ona.</p>

    <p>Frannie gitti. Nick dolaba döndü, kapıyı açtı ve Tanrı’ya geç kalmamış olmak için dualar ederek içerideki yığını deşmeye başladı.</p>

    <p class="paragraf">Fran birdenbire Stu’nun yanında bitmişti. Gözleri irileşmiş, teni solmuştu. Stu’nun kolunu sıkıca kavradı. “Stu... Nick hâlâ içeride... bir şey... bir şey...”</p>

    <p>“Ne diyorsun Frannie?”</p>

    <p><em>“Ölüm!”</em> diye haykırdı Fran. <em>“Ölümden bahsediyorum ve NICK HÂLÂ İÇERİDE!”</em></p>

    <p class="paragraf">Atkılarla eldivenleri bir kenara itti ve elinin altında bir şey hissetti, bir ayakkabı kutusu. Tam kutuyu kavramıştı ki Harold Lauder’ın sesi, habis bir ruha aitmiş gibi kutunun içinden duyuldu.</p>

    <p class="paragraf"><em>“Nick’e ne olmuş?”</em> diye bağırdı Stu, Fran’in omuzlarını kavrayarak.</p>

    <p>“Onu dışarı çıkarmamız gerek Stu, bir şey olacak, korkunç bir şey...”</p>

    <p>Al Bundell bağırdı. “Neler oluyor Stuart?”</p>

    <p>“Bilmiyorum,” dedi Stu.</p>

    <p><em>“Stu lütfen, Nick’i dışarı çıkarmamız gerek!”</em> diye bağırdı Fran.</p>

    <p>Ve ev, o an havaya uçtu.</p>

    <p class="paragraf">Parmağını GÖNDER tuşuna basıp sonra kaldırınca arka plandaki parazit yerini karanlık bir sükûnete bıraktı. Doldurulmayı bekleyen bir boşluk. Harold masanın üstünde bağdaş kurmuş halde oturarak kendini toparlamaya çalıştı.</p>

    <p>Sonra kolunu kaldırdı. Bir parmağını, Wrigley Stadı’nda topu nereye atacağını işaret ederek inanmayanları ve rakipleri sonsuza dek susturan bebek Ruth gibi uzattı.</p>

    <p>Alçak, kararlı bir ses tonuyla telsize konuştu. “Ben Harold Emery Lauder. Bunu kendi irademle yapıyorum.”</p>

    <p><em>Ben</em> sözünün ardından mavi beyaz bir kıvılcım çıktı. <em>Harold Emery Lauder</em> dediğinde bir alev yükseldi. <em>Bunu</em> dedikten sonra bir konserve kutusunda küçük bir bomba patlatılmış gibi bir gürültü oldu. <em>Kendi irademle yapıyorum</em> kısmını dile getirip görevini tamamlamış olan telsizi bir kenara fırlattığındaysa Flagstaff Dağı’nın eteklerinde yangın başlamıştı.</p>

    <p>“Breyk, breyk, işlem tamam,” dedi Harold yumuşak bir sesle.</p>

    <p>Nadine, Fran’in daha birkaç saniye önce Stu’nun koluna yaptığı gibi Harold’ın kolunu sertçe kavradı. “Emin olmamız gerek. Hepsinin işinin bittiğinden emin olmalıyız.”</p>

    <p>Harold, ona baktı, sonra dağın eteklerindeki yok edici ateş topunu gösterdi. “Sence <em>bundan</em> sağ kurtulan olabilir mi?”</p>

    <p>“Ben... bil... bilmiyorum Harold, ben...” Nadine karnını tutarak döndü ve öğürmeye başladı. Kesintisiz, derin, kaba bir sesti. Harold, onu hafif bir küçümsemeyle izledi.</p>

    <p>Nadine sonunda ağzını bir kâğıt mendille silerek, solgun bir yüzle, nefes nefese ona döndü. “Şimdi ne yapacağız?” diye sordu.</p>

    <p>“Sanırım artık batıya gitme zamanı geldi,” dedi Harold. “Tabii aşağı inip insanların ne halde olduğuna bakmak istemiyorsan.”</p>

    <p>Nadine ürperdi.</p>

    <p>Harold piknik masasından indi. Uyuşan ayaklarının üstüne basınca yüzünü buruşturdu. Binlerce minik iğne batıyor gibiydi.</p>

    <p>“Harold...” Nadine, ona dokunmaya çalıştı ama Harold ondan uzaklaştı. Ona hiç bakmadan çadırı sökmeye başladı.</p>

    <p>“Yarına kadar bekleyeceğimizi sanıyordum,” dedi Nadine çekingen davranarak.</p>

    <p>“Tabii,” dedi ona tersçe bakarak. “Bekleyelim de motosikletli arama ekipleri bizi şıp diye bulsun. Mussolini’ye ne yaptıklarını görmüş müydün?”</p>

    <p>Nadine yüzünü buruşturdu. Harold çadırı rulo haline getirdi ve şeritlerini bağlamaya başladı.</p>

    <p>“Ve artık birbirimize dokunmayacağız. O iş bitti. Flagg’in istediğini yaptık. Kalıcı Kurul’u yok ettik. Hepsi geberdi. Belki elektriği yine de geri getirebilirler ama artık işlevsel bir grup olma özelliklerini kaybettiler. <em>O,</em> bana senin yanında patates çuvalı gibi kalacağın başka bir kadın verecek Nadine. Ve sen... sen de <em>ona</em> ait olacaksın. Herkes memnun kalacak değil mi? Ama senin yerinde olsam o kadar memnun olmazdım.”</p>

    <p>“Harold... lütfen...” Midesi bulanıyor, gözyaşlarını tutamıyordu. Ateşin solgun ışığında kadının yüzünü gören Harold, ona acıdı. Sonra bu hissi, taşrada herkesin birbirini tanıdığı samimi bir tavernaya giren sarhoş bir yabancıymış gibi kalbinden söküp attı. İnkâr edilemez cinayet gerçeği artık Nadine’in içine işlenmişti, hastalıklı bir ifadeyle bakan gözlerinden anlaşılıyordu. Ne olmuştu yani? Ölenlerin kanı onun ellerine de bulaşmıştı. Cinayet gerçeğiyle yüzleşmişti. Artık her şeyin farkına varmıştı.</p>

    <p>“Buna alışmaya bak,” dedi Harold zalimce. Çadırı motosikletinin arkasına bağlamaya koyuldu. “Aşağıdakilerin işi bitti. Bizim aramızdaki de bitti. Ve salgında ölen herkes için artık her şeyin sonu geldi. Tanrı balığa çıktı ve uzun bir süre dönmeyecek. Önümüzde karanlık günler var. Direksiyonun başına Kara Adam geçti. Yani <em>o.</em> Bu yüzden bu yeni şartlara alışsan iyi olur.”</p>

    <p>Nadine’in boğazından bir inilti yükseldi.</p>

    <p>“Hadi Nadine. Bu iş iki dakika önce güzellik yarışması olmaktan çıktı. Yardım et de şunları toplayalım. Gün doğduğunda yüz elli kilometre uzakta olmak istiyorum.”</p>

    <p>Nadine bir süre sonra aşağıdaki felakete –o yükseklikten önemsizmiş gibi görünüyordu– sırtını döndü ve kalan eşyaları toplaması için Harold’a yardım etti. On beş dakika sonra dağın eteklerindeki yangını arkalarında bırakarak serin ve rüzgârlı karanlıkta batıya doğru ilerlemeye başladılar.</p>

    <p class="paragraf">O günün bitişi, Fran Goldsmith için acısız ve basit oldu. Sıcak havanın onu arkasından ittiğini hissetti ve bir süre sonra kendini havada uçar buldu. Sandaletleri geride kalmıştı.</p>

    <p><em>Ne oluyor,</em> diye düşündü.</p>

    <p>Omzunun üstüne sertçe düştü ama hâlâ acı hissetmiyordu. Ralph’in arka bahçesinin ucunda kuzeyden güneye uzanan dar çukurun içindeydi.</p>

    <p>Bir sandalye hemen ötesine ayaküstü düştü. Kapkara olmuş minderinden duman tütüyordu.</p>

    <p><em>NE OLUYOR BE!</em></p>

    <p>Bir şey sandalyenin minderinin üstüne düşerek yuvarlandı. Üstünden bir sıvı damlıyordu. Fran dehşetle bunun bir kol olduğunu gördü.</p>

    <p><em>Stu? Stu! Neler oluyor?</em></p>

    <p>Düzenli, ezici bir kükreyiş onu sardı ve havadan bir sürü yabancı madde yağmaya başladı. Taşlar. Tahta parçaları. Tuğlalar. Örümcek ağına benzer çatlaklarla dolu cam bir tuğla (Ralph’in oturma odasındaki kitaplık bunlardan yapılmamış mıydı?). Arkasında korkunç bir delik olan bir motosiklet kaskı. Her şeyi net bir şekilde görebiliyordu... <em>fazla</em> net. Hava daha birkaç saniye öncesine kadar karanlık değil miydi?</p>

    <p><em>Ah, Tanrım, Stu, neredesin? Neler oluyor? Nick? Larry?</em></p>

    <p>İnsanlar çığlık atıyordu. Kulak uğuldatan gürültü devam ediyordu. Hava artık öğle vaktinden bile daha aydınlık olmuştu. Her bir çakıltaşının gölgesi vardı. Etrafına gökten yağan maddeler düşmeye devam ediyordu. Yirmi santimlik koca bir çivi tam burnunun dibinde yere saplandı.</p>

    <p><em>–bebek–</em></p>

    <p>Ve hemen ardından içine doğmuş gibi başka bir düşünce geçti aklından: <em>Bunu Harold yaptı, Harold yaptı, bunu Harold yaptı...</em></p>

    <p>Bir şey tam başının arkasına düşerek ensesine çarptı. Sonra minderli tabuta benzer kocaman bir başka şey, üstüne düştü.</p>

    <p><em>AH TANRIM. AH BEBEĞİM...</em></p>

    <p>Ardından karanlık üstüne çöktü ve onu Kara Adam’ın bile gelemeyeceği hiçlik diyarına çekti.</p>
  </div>
</body>
</html>
