<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">37. Bölüm</h2>

    <p>Stu sesi önce sorgulamaksızın kabul etti; parlak yaz sabahının olağan bir parçasıydı. New Hampshire’daki Güney Ryegate kasabasını yeni geçmişti ve otoyol şimdi dalları arasından güneş ışıklarının süzüldüğü karaağaçlarla dolu güzel bir alandan geçiyordu. Ağaçların altında, yolun iki tarafında öbek öbek sumaklar, ardıçlar ve Stu’nun ismini bilmediği başka bitkiler vardı. Doğu Teksas’ta yol kenarlarında böyle zengin bir bitki örtüsü görmeye alışmadığı için çeşitlilik onu büyülemişti. Sol tarafında çok eski bir taş duvar, çalıların arasına girip çıkarak ilerliyordu. Sağında ise bir dere doğuya doğru neşeyle şarıldayarak akıyordu. Küçük hayvanlar ara sıra ağaçlar arasında ürkekçe beliriyor (önceki gün, yolun ortasında durmuş sabah havasını koklayan iri bir geyik görmüştü) kuşlar cıvıldıyordu. Ve geri plandaki sese eklenen köpek havlaması ona dünyanın en doğal sesiymiş gibi geliyordu.</p>

    <p>Köpek sesinin –artık daha yakından geliyordu– doğal olmadığını akıl edebildiğinde neredeyse bir buçuk kilometre daha yürümüştü. Stovington’dan ayrıldığından beri çok sayıda köpek leşi görmüş, ama canlı bir köpeğe hiç rastlamamıştı. Eh, grip bütün insanları öldürmemiş, sayısı az da olsa hayatta kalanlar olmuştu. Aynısı köpekler için de geçerliydi anlaşılan. Muhtemelen insan görmeye alışık değildi. Stu’yu görünce çalıların içine kaçacak ve Stu bölgesini terk edene dek deli gibi havlayacaktı.</p>

    <p>Stu sırt çantasının askılarını düzeltti ve omuzlarına koyduğu mendilleri tekrar katladı. Bir çift Georgia Giant giyiyordu ve üç günlük yürüyüşten sonra artık yeni gibi görünmüyorlardı. Başında gösterişli, geniş kenarlı, kırmızı keçe bir şapka vardı ve omzunda da ordu malı bir tüfek. Çapulcularla karşılaşmayı pek beklemiyordu, ama bir silah taşımanın akıllıca olacağına karar vermişti. Belki taze et bulurdu. Gerçi önceki gün taze et karşısına çıkmıştı, ama karşısına o kadar ani çıkmış ve onu görmekle o kadar mutlu olmuştu ki vurmak aklının ucundan bile geçmemişti.</p>

    <p>Sırt çantasını düzelttikten sonra tekrar yürümeye başladı. Köpeğin sesi, onu virajı döndükten hemen sonra görebilecekmiş gibi yakından geliyordu. Belki gerçekten de görürüm, diye düşündü.</p>

    <p>302 üzerinden doğuya doğru gidiyordu, zira bu yolun onu er geç okyanusa götüreceğini biliyordu. Kendisiyle bir tür anlaşma yapmıştı. Ne yapacağıma okyanusa vardığımda karar vereceğim, diye. Yürüyüşünün dördüncü gününde bir tür iyileşme süreci yaşamıştı. İlerlemek için on vitesli bir bisiklet veya bir motosiklet kullanmayı düşünmüş –kaza yapan araçların yolu tıkadığını nadiren de olsa görmüştü– ama sonra yürümeye devam etmişti. Yürümekten oldum olası keyif almıştı ve bedeninin egzersize ihtiyacı vardı. Stovington’dan kaçışından önceki iki hafta boyunca pek fazla hareket edememiş, vücudu formunu kaybetmişti. Bu yavaş ilerleyişin sabrını er geç tüketeceğini ve kendine bir motosiklet bulacağını biliyordu, ama doğuya doğru yaptığı bu yürüyüşten şimdilik memnundu. Canının istediğine bakıyor, istediğinde beş dakika mola veriyor ya da günün en sıcak saatlerinde gölge bir yer bulup, öğle uykusuna yatıyordu. Bunları yapabilmek ona iyi geliyordu. Bir çıkış yolu bulabilmeye dair çılgınca arayışı yavaş yavaş zihninin gerilerine kayıyor, teninin soğuk terle kaplanmasına sebep olacak kadar canlı bir gerçek değil, sadece olup bitmiş alelade bir şeymiş gibi gelmeye başlıyordu. Birinin onu takip ediyor olduğu hissinden kurtulması çok uzun zaman almıştı. Kaçışını takip eden iki gece boyunca rüyasında Eldar’la olan son karşılaşmalarını, son emrini uygulamak üzere yanına gelişini görmüştü. Stu rüyasında sandalyeyi indirmekte hep geç kalıyordu. Elder bir adım gerileyerek hamlesini savuşturuyor, tabancasının tetiğini çekiyor ve Stu içi kurşunla doldurulmuş ağır bir boks eldiveninin şiddetli ama acısız bir şekilde göğsüne çarpması gibi bir his duyuyordu. Bu rüyayı sabah dinlenmemiş bir şekilde uyanana dek defalarca görmüş, hayatta olduğunu görmenin sevinciyle yorgunluğunu hiç fark etmemişti. Önceki gece rüyayı görmemişti. Bıçak gibi kesileceklerinden pek emin değildi, ama yürümek, zehri vücudundan yavaş yavaş atıyor gibiydi. Belki hiçbir zaman tamamen kurtulamayacaktı, ama çoğu gittiğinde bir sonraki adımını o sırada okyanusa ulaşmış olsa da olmasa da daha berrak bir zihinle düşünebileceğini biliyordu.</p>

    <p>Yolun kıvrımını aşınca karşısına bir köpek çıktı. Kestane rengi bir İrlanda seteriydi. Stu’yu görünce neşeyle havladı ve yokuş yukarı koşmaya başladı. Tırnakları asfalt üstünde tıkırdıyor, kuyruğu deli gibi sallanıyordu. Arka ayakları üzerine kalkarak patilerini Stu’nun karnına dayayınca Stu hareketin gücüyle bir adım geriledi. “Sakin ol oğlum,” dedi sırıtarak.</p>

    <p>Sesini duyan köpek mutlulukla havladıktan sonra tekrar üzerine atıldı.</p>

    <p>“Kojak!” diye seslenen tok bir sesle irkilen Stu başını sesin geldiği yöne çevirdi. “İn aşağı bakayım! Adamı rahat bırak! Üstünü başını rezil edeceksin! Yaramaz köpek!”</p>

    <p>Kojak yere indi ve kuyruğunu bacaklarının arasına kıstırarak Stu’nun etrafında yürümeye başladı. Kuyruğunun yine de hafifçe sallanmakta olduğunu fark eden Stu, köpeğin neşesinin kolayca kaçmayacağını anladı.</p>

    <p>Sesin –ve görünüşe bakılırsa Kojak’ın– sahibi olan kişiyi artık görebiliyordu. Yıpranmış bir süveter, bir çift eski gri pantolon ve başına da bir bere giymiş altmış yaşlarında bir adamdı. Bir piyano taburesine oturmuştu ve elinde bir palet vardı. Üzerinde çerçeve olan bir şövale önünde duruyordu.</p>

    <p>Ayağa kalktı, paleti piyano taburesinin üzerine bıraktı (kendi kendine, “Sakın unutup üstüne oturayım deme,” dediğini duydu Stu) ve Stu’nun yanına yürüyüp elini uzattı. Beresinin altından görünen gri saçları hafif esintiyle uçuşuyordu.</p>

    <p>“Umarım o tüfeği kullanmak gibi bir niyetiniz yoktur bayım. Glen Bateman, emrinizdeyim.”</p>

    <p>Stu bir adım ilerleyerek uzatılan eli sıktı (Kojak yine hareketlenmeye başlamıştı, Stu’nun etrafında hoplayıp zıplıyordu, ama patilerini tekrar karnına dayamaya henüz cesaret edemiyordu). “Stuart Redman. Tüfeği dert etmeyin. Henüz vuracak kadar çok insan görmedim. Aslında gördüğüm ilk canlı insan sizsiniz.”</p>

    <p>“Havyar sever misiniz?”</p>

    <p>“Hiç denemedim.”</p>

    <p>“O halde zamanı gelmiş. Beğenmezseniz daha birçok şey var. Zıplama Kojak. Yine deli gibi atlamaya hazırlandığını biliyorum –seni bir kitap gibi okuyabiliyorum– ama kendini kontrol et. Unutma Kojak, yukarıdakilerin aşağıdakilerden tek farkı, kontroldür. Kontrol!”</p>

    <p>Kojak oturdu ve dili dışarıda nefes almaya devam etti. Köpeğin suratında kocaman bir gülümseme vardı. Stu’nun tecrübelerine göre sırıtan bir köpek ya ısıracaktı ya da çok iyi bir köpek anlamına geliyordu. Ve bu, pek ısıracağa benzemiyordu.</p>

    <p>“Sizi öğle yemeğine davet ediyorum,” dedi Bateman. “En azından bir haftadır gördüğüm ilk insansınız. Kalacak mısınız?”</p>

    <p>“Memnuniyetle.”</p>

    <p>“Güneylisiniz, değil mi?”</p>

    <p>“Doğu Teksas.”</p>

    <p>“Doğulu demek, yanılmışım.” Bateman kıkırdadı ve yolun karşısındaki orman manzarasının betimlendiği suluboya tablosuna döndü.</p>

    <p>“Yerinizde olsam piyano taburesine oturmazdım,” dedi Stu.</p>

    <p>“Kahretsin, hayır! Hiç iyi olmaz, değil mi?” Yön değiştirerek açıklığın kıyısına doğru yürüdü. Stu gölgeye konmuş turuncu beyaz bir buz kutusu gördü. Üstünde de katlanmış, beyaz, masa örtüsüne benzeyen bir şey vardı. Bateman örtüyü açınca Stu yanılmadığını gördü.</p>

    <p>“Bir zamanlar Woodsville Kilisesi’nde komünyonun bir parçasıydı,” dedi Bateman. “Ben özgürlüğüne kavuşturdum. Kilisenin cemaatince pek özleneceğini sanmıyorum. Hepsi İsa’nın yanına gitti. En azından Woodsville Kilisesi mensupları için durum böyle. Artık görüşmelerini bizzat yapabilirler. Gerçi yönetim televizyonda –belki orada cennetvizyon diyorlardır– Jerry Falwell ve Jack van Impe’yi izlemelerine izin vermezse cennetin onları hayal kırıklığına uğratabileceğinden şüpheleniyorum. Burada yaşlı bir dinsiz, doğayla iç içe, kendi ayinini yapmakta. Masa örtüsüne basma Kojak. Kontrol, bunu hiçbir zaman unutma Kojak. Ne yaparsan yap, anahtar kelime kontrol olsun. Ellerimizi yıkamak için yolun karşısına geçelim mi Bay Redman?”</p>

    <p>“Stu deyin lütfen.”</p>

    <p>“Pekâlâ.”</p>

    <p>Yolun karşısına geçip soğuk, temiz suyla ellerini yıkadılar. Stu kendini mutlu hissediyordu. Burada bu adamla karşılaşması ona çok doğru gibi görünüyordu. Kojak suyun aşağısından karşıya geçerek mutlu havlamalar eşliğinde ağaçların arasına daldı. Bir sülünü korkutup uçurduğunu gören Stu, şaşkınlık içinde belki her şeyin gerçekten de yoluna gireceğini düşündü. Bir şekilde yoluna girecekti.</p>

    <p>Havyarı pek beğenmedi –tadı soğuk balık jölesi gibiydi– ama Bateman’da aynı zamanda salam, iki konserve sardalye, kumlu elma ve büyük bir kutu İncirli Keebler vardı. İncirin bağırsaklar için birebir olduğunu söyledi Bateman. Stu Stovington’dan ayrılıp yürümeye başladığından beri o konuda hiçbir zorluk çekmiyordu, ama İncirli bisküvileri severdi, beş altı tane yedi. Aslında her şeyden bol miktarda yemişti.</p>

    <p>Bateman yemek sırasında Stu’ya Woodsville Üniversitesi’nin sosyoloji bölümünde yardımcı profesör olduğunu söyledi. Dediğine göre üniversitesi ve dört akaryakıt istasyonuyla meşhur olan Woodsville on kilometre ötede küçük bir kasabaydı. Karısı on sene önce vefat etmişti. Hiç çocukları olmamıştı. İş arkadaşlarının çoğu onu pek umursamazdı ve bu his karşılıklıydı. “Delinin teki olduğumu düşünüyorlardı,” dedi Bateman. “Haklı olmaları ihtimalinin kuvvetli olması, ilişkilerimizi geliştirmeye pek yararlı olmadı.” Söylediğine göre grip salgınını soğukkanlılıkla karşılamıştı. Böylece nihayet emekli olup, tüm vaktini her zaman istediği gibi resim yapmaya ayırabilecekti.</p>

    <p>Tatlıyı (bir Sara Lee keki) ikiye böldü, yarısını bir kâğıt tabağa koyarak Stu’ya uzattı. “Korkunç bir ressamım, çok kötüyüm. Ama kendi kendime bu temmuzda Glendon Pequod Bateman’dan daha iyi manzara resmi yapan başka birinin olmadığını hatırladım. Ucuz bir numara, ama kendimi iyi hissetmemi sağlıyor.”</p>

    <p>“Kojak daha önce de sizin miydi?”</p>

    <p>“Hayır... öyle olsa inanılmaz bir tesadüf olurdu, değil mi? Kojak sanırım kasabada yaşayan başka birine aitti. Onu ara sıra görüyordum. Asıl isminin ne olduğunu bilmediğimden yeni bir isim verdim. Yeni ismini beğendiğini düşünmüyorum. Bir dakika izin ver Stu.”</p>

    <p>Yolun karşısına geçti. Stu su sesleri duydu. Bateman bir süre sonra paçalarını dizlerine kadar sıvamış olarak geri geldi. Elinde altılı Narragansett birası vardı.</p>

    <p>“Bunları sözde yemek sırasında içecektik. Unutmuşum, ne aptalım.”</p>

    <p>“Yemek üstüne de çok iyi gider,” dedi Stu bir kutuyu ayırarak. “Teşekkürler.”</p>

    <p>Kutuların ağızlarını açtılar ve Bateman birasını kaldırdı. “Bize içiyorum Stu. Mutlu günlerimiz, huzurumuz ve bel ağrılarımız az olsun, hatta hiç olmasın.”</p>

    <p>“İşte buna içerim.” Kutuları birbirine vurduktan sonra içtiler. Stu daha önce biranın tadının ona hiç bu kadar muhteşem gelmediğini düşündü. Aynı tadı bir daha bulabileceğini sanmıyordu.</p>

    <p>“Ketum bir adamsın,” dedi Bateman. “Umarım dünyanın mezarlıkları üstünde dans ettiğimi düşünmüyorsundur.”</p>

    <p>“Hayır,” dedi Stu.</p>

    <p>“Dünyaya karşı önyargılıydım,” dedi Bateman. “Bunu inkâr etmiyorum. Dünya, yirminci yüzyılın son çeyreğinde en azından benim için kolon kanseri, seksen yaşında ölüm döşeğinde bir adam haline gelmişti. Bunun, yeni yüzyılın yaklaşmasıyla bütün Batı toplumlarında görülen bir hastalık olduğunu söylüyorlar. Kendimizi hep yasla kefenlerimize sarıp ağıtlar yaktık... Ah Kudüs... veya bu durumda Cleveland. Dans eden hastalık on beşinci yüzyılın ikinci yarısında da görülmüştü. Hıyarcık salgını –kara ölüm– on dördüncü yüzyılın sonlarında Avrupa nüfusunun büyük bölümünü kırıp geçirmişti. On yedinci asrın sonlarına doğru boğmaca, on dokuzuncu yüzyılın sonlarında ise ilk grip salgınları görüldü. Grip fikrine o kadar alıştık ki bize nezle gibi geliyor, değil mi? Tarihçiler dışında kimse <em>yüz yıl öncesinde böyle bir hastalığın var olmadığını</em> hatırlamıyor.</p>

    <p>Her yüzyılın son otuz yılında aşırı dinci manyaklar, ellerinde sözde delillerle kıyametin nihayet geldiğini iddia eder. Bu tür insanlar her zaman oluyor, ama yüzyılın sonuna yaklaştıkça sayıları artıyor gibi görünüyor... ve çok sayıda insan dediklerini ciddiye alıyor. Canavarlar ortaya çıkıyor. Attila, Cengiz Han, Karındeşen Jack, Lizzie Borden. Bizim zamanımızdan örnekler istersen Charles Manson, Richard Speck, Ted Bundy gibi birçok isim sayabilirim. Pek çok meslektaşım, Batılı İnsan’ın ara sıra büyük bir temizlik ihtiyacı duyduğunu, bu dönemin de çoğunlukla yeni yüzyılı tertemiz ve iyimserlikle dolu karşılayabilmesi için yüzyılın sonunda gerçekleştiğini iddia ediyor. Bu son olayda bütün insanlığa devasa bir lavman yapılması söz konusu ve biraz düşününce çok da mantıklı geliyor. Çünkü sadece asrın değil, binyılın da sonuna yaklaşıyoruz.”</p>

    <p>Bateman düşüncelere dalarak duraksadı.</p>

    <p>“Şimdi tekrar düşündüm de, gerçekten de dünyanın mezarı üzerinde dans ediyorum. Bir bira daha?”</p>

    <p>Stu yeni bir bira açıp, Bateman’ın söylediklerini düşündü.</p>

    <p>“Bence bu gerçekten son değil,” dedi sonra. “En azından benim fikrim bu. Sadece... ara verildi.”</p>

    <p>“Doğru bir tespit. İyi dedin. İzin verirsen resmime döneceğim.”</p>

    <p>“Keyfine bak.”</p>

    <p>“Başka köpek gördün mü hiç?” diye sordu Bateman, Kojak neşeyle yolun karşısından yaklaşırken.</p>

    <p>“Hayır.”</p>

    <p>“Ben de görmedim. Sen canlı gördüğüm tek insansın. Kojak yalnız kalmış gibi görünüyor.”</p>

    <p>“O ölmediyse hayatta kalmış başka köpekler de vardır.”</p>

    <p>“Pek bilimsel bir yaklaşım olduğu söylenemez,” dedi Bateman kibarca. “Nasıl bir Amerikalısın sen? Bana ikinci bir köpek gösterirsen, tercihen dişi, bir yerlerde üçüncüsü olduğuna inanırım. Ama bana birini gösterip ikincisinin varlığını iddia edemezsin. Bu işler böyle yürümez.”</p>

    <p>“İnekler gördüm,” dedi Stu düşünceli bir tavırla.</p>

    <p>“Evet, inekler var. Geyikler de. Ama atların hepsi ölü.”</p>

    <p>“Haklısın,” dedi Stu. Yürüyüşü sırasında birçok ölü at görmüştü. Hatta bazı at leşleri, otlamakta olan ineklerin hemen ilerisindeydi. “Sebebi nedir acaba?”</p>

    <p>“Hiçbir fikrim yok. Hepimiz temel olarak aynı şekilde nefes alıyoruz ve bu, solunum yolu hastalığına benziyor. Acaba ne tür etkenler söz konusu? İnsanlar, atlar ve köpekler hastalığı kapıyor. Ama ineklerle geyiklere bulaşmıyor. Fareler de bir süreliğine ortadan kaybolmuştu, ama artık geri dönüyor gibi görünüyorlar.” Bateman sabırsızca palette boya karıştırıyordu. “Kediler her yerde. Görebildiğim kadarıyla böceklerde de bir etkilenme söz konusu değil. Gerçi insanlardan kaynaklanan hatalar onları nadiren etkilemiştir. Her neyse, zaten grip olmuş bir sivrisinek fikri, üzerinde düşünülemeyecek kadar saçma. Hiçbir şey mantıklı gelmiyor. Şartlar olağanüstü.”</p>

    <p>“Kesinlikle,” dedi Stu ve bir bira daha açtı. Başı hoş bir şekilde dönüyordu.</p>

    <p>“Ekolojide ilginç değişimler görecek gibiyiz,” dedi Bateman. Kojak’ı resmine dahil etmek gibi korkunç bir hata yapıyordu. “Acaba <em>Homo Sapiens</em>’ler bu felaketin sonrasında tekrar üremeyi başarabilecek mi? Göreceğiz. En azından bir araya gelip deneyebiliriz. Ya Kojak kendine bir eş bulabilecek mi? Bir gün gururlu bir baba olabilecek mi?”</p>

    <p>“Tanrım, olamayabilir.”</p>

    <p>Bateman ayağa kalktı, paletini taburenin üstüne bıraktı ve kendine bir tane daha bira aldı. “Bence haklısın. Muhtemelen bir yerlerde başka insanlar, atlar ve köpekler var. Ama hayvanların çoğu hiç üremeden ölebilir. Hastalığa yakalandığı sırada gebe olan hayvanlar da vardır elbet. Kaba deyimi bağışla, ama Amerika’da şu an fırınında mercimek pişen düzinelerce sağlıklı kadın olabilir. Ama hayvanlardan bir kısmı dönüşü olmayan noktanın ötesine geçmeye mahkûm. Köpekleri denklemden çıkarırsak geyikler, ki hastalığa bağışıklı görünüyorlar, iyice artacak. Ortalıkta geyik nüfusunu kontrol altında tutacak sayıda insan olmadığı kesin. Av sezonu en azından birkaç sene boyunca iptal edilmiş görünüyor.”</p>

    <p>“Eh,” dedi Stu. “Fazlalık olan geyikler açlıktan ölecektir.”</p>

    <p>“Hayır, ölmeyecekler. Hepsi değil, çoğu bile değil. En azından burada değil. Doğu Teksas’ta ne olabileceğini söyleyemem, ama grip salgınından önce New England’daki bütün bahçelere ekilmişti ve hepsi de bakımlıydı. Hem bu sene hem önümüzdeki sene geyikler bolca yiyecek bulabilir. Ondan sonra bile ekinler tohum verir. Yaklaşık yedi yıl boyunca hiçbir geyik açlıktan ölmez. Birkaç yıl sonra yolun buralara düşerse kendine geyiklere dirsek atarak yol açmak zorunda kalabilirsin.”</p>

    <p>Stu bunları bir süre düşündükten sonra sordu. “Biraz abartmıyor musun?”</p>

    <p>“Özellikle değil. Göz önünde bulundurmadığım bir etken veya etkenler olabilir ama gerçekten de öyle olduğunu sanmıyorum. Köpek nüfusunun ortadan kalkmış ya da neredeyse kalkmış olmasının geyik nüfusu üzerindeki etkisi hipotezimi alıp diğer türlerle olan ilişkilerine uygulayabiliriz. Kediler de durmaksızın üreyecek. Bunlar ne anlama geliyor? Eh, farelerin sayılarının az olmakla birlikte geri dönmeye başladıklarını söylemiştim. Yeterince kedi olduğu takdirde bu durum değişebilir. Faresiz bir dünya önce kulağa hoş geliyor, ama insan düşünmeden de edemiyor.”</p>

    <p>“İnsanların tekrar üremeye başlaması konusunda neden şüphen var?”</p>

    <p>“İki ihtimal olduğunu düşünüyorum,” dedi Bateman. “En azından şimdilik görebildiklerim bunlar. İlki, bebeklerin bağışıklı olmayabileceği.”</p>

    <p>“Yani doğar doğmaz ölebilecekleri.”</p>

    <p>“Evet ya da ana <em>rahmindeyken.</em> Düşük bir ihtimal, ama yine de mümkün, süpergrip geride kalanlarda kısırlığa yol açmış olabilir.”</p>

    <p>“Bu çılgınlık,” dedi Stu.</p>

    <p>“Kabakulak da öyle,” dedi Glen Bateman.</p>

    <p>“Ama <em>rahimdeki</em> bebeklerin anneleri... onlar bağışıklık kazanmışsa...”</p>

    <p>“Evet, bazı vakalarda bağışıklıklar da hassasiyetlerde olduğu gibi anadan çocuğa geçebilir. Ama hepsinde değil. Öyle olacağından emin olamazsın. Bana kalırsa şu an <em>rahimde</em> olan bebeklerin akıbeti çok belirsiz. Tamam, annelerinin bağışıklığı var, ama istatistiksel olasılıklar babaların çoğunun hastalığa bağışıklığının olmadığına ve şu an hayatta bulunmadıklarına işaret ediyor.”</p>

    <p>“Diğer ihtimal nedir?”</p>

    <p>“Türümüzün yok oluş sürecini kendimizin tamamlaması,” dedi Bateman sakince. “Bence bu yüksek bir ihtimal. Belki hemen değil, şu an hepimiz çok ürkmüş durumdayız. İnsan, sürü halinde yaşamaya meyilli, sosyal bir hayvan; sırf 1990’daki büyük salgından nasıl kurtulduğumuzu anlatmak için bile olsa eninde sonunda bir araya geleceğiz. Çok şanslı değilsek oluşan toplumların çoğunun, küçük Sezarların yönettiği ilkel diktatörlükler haline gelmesi kuvvetli bir ihtimal. Belki birkaçı aydın, demokratik topluluklar olacaktır. 1990’lı ve 2000’li yıllarda bunun gerçekleşmesi için ne gerektiğini söyleyeyim: elektrikleri geri getirebilecek teknik bilgiye sahip insanlar. Bu yapılabilir, hiç zor değil. Sonuçta her şeyin yok olduğu bir nükleer savaş sonrasında değiliz. Bütün malzemeler ve makineler olduğu yerde, neyi nasıl yapacağını bilen insanların gelip gereken müdahaleleri yapmasını bekliyor. Asıl soru, geride doğal olarak kabul ettiğimiz ve hep olacağını sandığımız teknolojiyi anlayabilecek kaç kişinin kalmış olduğu.”</p>

    <p>Stu birasından bir yudum aldı. “Öyle mi dersin?”</p>

    <p>“Elbette.” Bateman, kendi birasından içtikten sonra öne eğilip, Stu’ya vahşice gülümsedi. “Size bir varsayımsal durum anlatayım. Doğu Teksas’tan Bay Stuart Redman. Diyelim ki Boston’da A Toplumu, Utica’da da B Toplumu olsun. Bu toplumlar birbirlerinden haberdar ve diğerinde söz konusu olan koşulları biliyor olsun. A Toplumu iyi durumda. Beacon Tepesi’nde lüks içinde yaşıyorlar, çünkü içlerinden biri bir Con Ed tamircisi. Bu adam, Beacon Tepesi’nin elektrik kaynağını tekrar işler duruma getirebilecek kadar bilgiye sahip. Otomatik olarak kapanan santrali tekrar aktif hale getirebilmek için hangi düğmelere basacağını bilmek yeterli. Bir kere aktif hale gelince zaten otomatik olarak çalışmaya devam ediyor. Tamirci. toplumun diğer üyelerine hangi düğmelere basıp hangi göstergeleri kontrol etmeleri gerektiğini öğretebilir. Türbinler benzinle çalışıyor ve benzinden bol bir şey yok, çünkü tüketicilerin büyük bölümü artık öbür dünyayı boylamış durumda. Yani Boston’da işler yolunda. Soğuğa karşı ısıtma sistemleri, geceleri de okuyabilmek için ışık, medeni biri gibi buzlu viski içebilmeyi sağlayan buzdolapları var. Aslında yaşam ideale yakın. Çevre kirliliği yok. Uyuşturucu sorunu yok. Irk ayrımı yok. Kıtlık yok. Para derdi yok, çünkü bütün mallar ortada ve olağanüstü ölçüde küçülmüş bir topluluğa üç asır boyunca yetecek kadar var. Sosyolojik olarak konuşmak gerekirse, böyle bir grup muhtemelen doğal olarak ortak yaşamı seçer. Burada bir diktatörlük söz konusu olmaz. Diktatörlük için gereken zemini oluşturan unsurlar; istekler, ihtiyaçlar, belirsizlikler, mahrumiyetler bu toplumda görülmüyor. Boston muhtemelen sonunda hükümet yerine kasaba meclisi gibi bir oluşumla idare edilecek.</p>

    <p>Gelelim Utica’daki B Toplumu’na. Elektrik santralini çalıştıracak kimse yok. Teknisyenlerin hepsi ölmüş. Tekrar çalıştırabilmenin yolunu bulmaları uzun zaman alacak. Bu arada geceleri üşüyorlar (kış da yaklaşıyor), konserve yiyecekler yiyorlar ve sefil haldeler. Güçlü bir adam başa geçiyor. Buna seviniyorlar, çünkü kafalar karışık, üşüyorlar ve hastalar. Kararları onun vermesi onları rahatlatıyor. <em>O</em> da kararını veriyor. Boston’a birini gönderip bir talepte bulunuyor. Acaba tamirciyi santrali tekrar çalıştırabilmesi için Utica’ya gönderebilirler mi? Diğer seçenekleri kışı geçirmek üzere güneye uzun ve tehlikeli bir yolculuk yapmak. Peki A Toplumu bu mesajı alınca ne yapıyor?”</p>

    <p>“Tamirciyi mi gönderiyorlar?” diye sordu Stu.</p>

    <p>“İsa’nın adına <em>hayır!</em> Adamı kendi rızası dışında tutmuş bile olabilirler, aslında bu daha olası. Gripten sonraki dünyada teknolojik bilgi, altından da değerli çünkü. Bu yüzden A Toplumu çok zengin, B Toplumu ise fakir. Peki bu durumda B Toplumu ne yapıyor?”</p>

    <p>“Herhalde güneye gidiyorlar,” dedi Stu. Ardından sırıtarak ekledi. “Hatta belki Doğu Teksas’a kadar ilerliyorlar.”</p>

    <p>“Belki. Ya da Boston’dakileri nükleer bir başlıkla tehdit ediyorlar.”</p>

    <p>“Tabii ya,” dedi Stu. “Elektrikleri bile yok ama Boston’a bir nükleer füze fırlatabiliyorlar.”</p>

    <p>“Ben olsam füze fırlatmakla uğraşmazdım,” dedi Bateman. “Sadece başlığı nasıl çıkaracağımı keşfeder, sonra bir arabayla Boston’a giderdim. Sence bu işe yarar mıydı?”</p>

    <p>“Biliyorsam ne olayım.”</p>

    <p>“Yaramasa bile etrafta bol miktarda konvansiyonel silah var. Asıl mesele bu. <em>Her şey</em> bulunabiliyor. Birinin gidip almasını bekliyor. A ve B toplumlarının ikisinin de teknisyenleri varsa din, toprak veya önemsiz bir ideolojik farklılık yüzünden nükleer bir savaş başlatabilirler. Düşün, dünya üzerinde altı yedi nükleer güce sahip ülke yerine aynı ülkede altmış yetmiş ayrı topluluk olabilir. Durum farklı olsaydı savaşların taşlar ve sopalarla yapılacağından eminim. Ama gerçek şu ki eski askerler göçüp gitti ve oyuncakları geride kaldı. Olan biten onca kötü olayın ardından böyle düşünmek belki gaddarlık... ama korkarım gerçekleşme ihtimali hiç de az değil.”</p>

    <p>Bir sessizlik çöktü. Öğle güneşi gökyüzünün tepe noktasına ulaşırken Kojak’ın ormandan gelen havlamalarını duydular.</p>

    <p>“Aslında,” dedi Bateman sonunda. “Ben neşeli biriyimdir. Kolay mutlu olabildiğimden galiba. Gerçi bu özelliğim, alanımda pek sevilmememe yol açtı. Hatalarım var, çok konuşurum, duyduğun gibi; berbat bir ressamım, gördüğün gibi. Parayı hiç akıllıca kullanamazdım. Bazen maaşımı almadan önceki üç günü sadece fıstık ezmesi yiyerek geçirirdim. Pek çok kez tasarruf hesabı açtırıp, bir hafta sonra kapattığım için Woodsville’de adım çıkmıştı. Ama bu durumun beni ezmesine hiçbir zaman izin vermedim Stu. Tuhaf ama neşeli, ben buyum işte. Hayatımın tek felaketi rüyalarımdı. Çocukluğumdan beri inanılmayacak kadar canlı rüyalar görürüm. Pek çoğu da kötüdür. Küçükken rüyamda köprünün altından elini uzatıp bileğimi kavrayan devler, beni bir kuşa çeviren cadılar görürdüm... çığlık atmak için ağzımı açar, ama sadece gaklayabilirdim. Senin kâbus gördüğün olur mu hiç Stu?”</p>

    <p>“Bazen,” dedi Stu Elder’ı, kâbuslarında onu nasıl kovaladığını, hiç bitmeyen ve kendini daima başladığı noktada bulduğu, yankılarla dolu, floresan lambalı soğuk koridorları düşünerek.</p>

    <p>“O halde bilirsin. Ergenlik dönemimde erotik rüyalar gördüğüm oldu. Hem ıslak, hem kuru. Ama bazen bu rüyalar tam ortasında değişir, birlikte olduğum kız bir kurbağaya, yılana, hatta çürümekte olan bir cesede dönüşürdü. Yaşım ilerledikçe başarısız olduğum, adıma leke sürüldüğü, intihar ettiğim, korkunç kazalara kurban gittiğim rüyalar görmeye başladım. En çok tekrarlanan, bir benzin istasyonunda asansörün altında yavaşça ezilerek öldüğümü gördüğüm rüyaydı. Sanırım hepsi dev rüyasının farklı versiyonlarıydı. Bu rüyaların psikolojik kusturucu olduğuna ve gören kişilerin lanetli değil, şanslı olduğuna inanıyorum.”</p>

    <p>“Atıp kurtulursan birikmezler.”</p>

    <p>“Kesinlikle. Çok çeşitli rüya yorumcuları var, en ünlüsü de Freud, ama ben hep basit bir eleme işlevine sahip olduklarına, daha fazla bir anlam içermediklerine inandım... yani bence rüyalar, insan psikolojisinin ara sıra başvurduğu boşaltım araçlarıdır. Rüya görmeyen insanlar –veya uyandıklarında hatırlamayanlar– duygusal anlamda kabızlık yaşıyor. Ne de olsa bir kâbusun tek tesellisi, uyanıp hepsinin bir rüyadan ibaret olduğunu anlamak.”</p>

    <p>Stu gülümsedi.</p>

    <p>“Ama son zamanlarda hep aynı kâbusu görüyorum. Benzin istasyonunda ezilerek öldüğümü gördüğüm rüya gibi bu da tekrarlanıyor ama bunun yanında o rüya bir lunapark gezisi gibi kalıyor. Daha önce gördüğüm hiçbir rüya gibi değil, ama bir anlamda hepsine benziyor. Sanki bu... bütün kâbusların <em>toplamıymış</em> gibi. Ve uyandığımda kendimi çok kötü hissediyorum. Sanki gördüğüm bir rüya değil, geleceğin habercisiymiş gibi. Kulağa çılgınca geliyor, biliyorum.”</p>

    <p>“Nasıl bir rüya?”</p>

    <p>“Bir adam var,” dedi Bateman yavaşça. “Yani ben bir adam olduğunu sanıyorum. Yüksek bir binanın veya bir uçurumun tepesinde duruyor. Her neredeyse, o kadar yüksek ki yüzlerce metre ötedeki yer, sisler arasında kaldığı için görülmüyor. Gün batımı yaklaşıyor, ama o diğer tarafa, doğuya bakıyor. Bazen üzerinde bir kot pantolon ve kot ceket oluyor, ama çoğunlukla kukuletalı bir cüppe içinde görüyorum. Yüzünü hiç görmüyorum, ama gözlerini görebiliyorum. Kırmızı gözleri var. İçimden bir ses <em>beni</em> aradığını ve er geç bulacağını ya da benim ona gitmek zorunda kalacağımı söylüyor... ve o buluşmanın sonum olacağını. Böylece çığlık atmaya çalışıyorum ve...” Mahcup bir şekilde omuzlarını silkerek sustu.</p>

    <p>“O zaman mı uyandın?”</p>

    <p>“Evet.” Kojak’ın geri gelmesini izlediler. Burnunu alüminyum kutuya daldırıp yiyeceklerden geri kalanları bitirirken Bateman, hayvanın kafasını okşadı.</p>

    <p>“Sonuçta sadece bir rüya,” dedi Bateman. Ayağa kalkarken dizleri çıtırdadı ve yüzünü buruşturdu. “Herhalde psikanaliz yapılsa doktorum bilinçaltımda her şeyi tekrar başlatacak bir lider veya liderlere dair korkum olduğunu söylerdi. Belki de genel olarak teknoloji korkusu. Çünkü oluşan yeni toplumlarda, en azından Batı dünyasında teknoloji temel unsur olacak. Çok yazık, böyle olması şart değil, ama <em>olacak,</em> çünkü takılıp kalmışız bir kere. Odanın zeminini boyaya boyaya kendimizi köşeye sıkıştırdığımızı unutacaklar... veya unutmayı tercih edecekler. Kirli nehirler, ozon tabakasındaki delik, atom bombası, hava kirliliği. Tek hatırlayacakları bir zamanlar geceleri zahmetsizce ısınabildikleri olacak. Gördüğün gibi, diğer başarısızlıklarımın yanında bir de teknoloji düşmanıyım. Ama bu rüya... peşimi bırakmıyor Stu.”</p>

    <p>Stu hiçbir şey söylemedi.</p>

    <p>“Eh, geri döneyim,” dedi Bateman aniden. “Yarı sarhoşum, ayrıca öğleden sonra fırtına kopacağa benziyor.” Açıklığın gerisine doğru yürüdü ve bir şeyleri karıştırmaya başladı. Birkaç dakika sonra bir el arabasıyla döndü. Piyano taburesini iyice alçalttı, el arabasına koydu, paletini, buz kutusunu yerleştirdi ve en üste de yaptığı resmi koydu.</p>

    <p>“Buraya kadar onu sürerek mi geldin?” diye sordu Stu.</p>

    <p>“Resmini yapmak istediğim bir şey görene dek yürüdüm. Her gün başka tarafa yürüyorum. İyi bir egzersiz oluyor. Doğuya doğru gidiyorsan Woodsville’e gelip geceyi evimde geçirmeye ne dersin? El arabasını nöbetleşe kullanabiliriz. Derede soğumakta olan başka biralarım da var. İçerek eve döneriz.”</p>

    <p>“Kabul,” dedi Stu.</p>

    <p>“Güzel. Dönüş yolu boyunca konuşurum herhalde. Geveze Profesör’ün esiri oldun, Doğu Teksas. Sıkılırsan söyle yeter, susarım. Hiç de gücenmem.”</p>

    <p>“Dinlemek hoşuma gidiyor,” dedi Stu.</p>

    <p>“O zaman Tanrı’nın sevdiği kullarındansın. Hadi gidelim.”</p>

    <p>Böylece biri bira içer diğeri el arabasını sürer halde 302 üzerinde ilerlemeye başladılar. Bateman bira içerken de el arabasını sürerken de konuşmaya devam etti. Neredeyse hiç duraksamaksızın bir konudan diğerine atlıyordu. Kojak yanlarında hoplaya zıplaya yürüyordu. Stu bir süre dinliyor, sonra kendi düşüncelerine dalıyor, ardından dinlemeye devam ediyordu. Binlerce tehlikeli silahın bir çocuğun oyun bahçesindeki oyuncakları gibi ülkenin dört bir köşesinde kalmış olduğu gerçeği ve Bateman’ın toplumlara dair söyledikleri kafasını kurcalıyordu. Ama aklından hiç çıkmayan konu, Glen Bateman’ın rüyasıydı; yüksek bir binanın –veya bir uçurumun– tepesinde duran, yüzü olmayan, kırmızı gözlü, sırtı batan güneşe dönük, sabırsızca doğuya bakan adam.</p>

    <p class="paragraf">Gece yarısından bir süre önce, çığlık atmış olduğundan korkarak kan ter içinde uyandı. Ama yan odada uyumakta olan Glen Bateman’ın düzenli nefes alışverişlerinde bir değişiklik olmamıştı. Kojak’ın koridorda kafasını patilerine dayamış halde uyumakta olduğunu da görebiliyordu. Her şeyi net bir şekilde gösteren ay ışığı o kadar parlaktı ki gerçek değil gibiydi.</p>

    <p>Stu uyandığında dirsekleri üzerinde doğrulmuş haldeydi. Nemli çarşafa tekrar uzandı ve rüyasını hatırlamamaya çalışarak ama başaramayarak kafasını kollarının içine gömdü.</p>

    <p>Yine Stovington’daydı. Elder ölmüştü. Herkes ölmüştü. Bina, yankılarla dolu bir mezara dönüşmüştü. Hayatta kalan tek kişiydi, ama çıkış yolunu bir türlü bulamıyordu. Önce paniğe kapılmamaya, kendini kontrol etmeye çalışmıştı. <em>Koşma, yürü,</em> demişti kendine defalarca, ama kısa süre sonra koşmaya başlamıştı. Adımları giderek hızlanmış, kendisini takip eden kimse olmadığını, duyduğunun sadece kendi ayak seslerinin yankısı olduğunu kontrol etmek için omzunun üzerinden geriye bakma isteği karşı konulmaz bir hal almıştı.</p>

    <p>Buzlu cam üzerine isimler yazılı pek çok ofis kapısı önünden geçmişti. Devrik bir sedyenin üzerinden atlamıştı. Üniformasının beyaz eteği yukarı sıyrılmış, kararmış, hatları ıstırapla çarpılmış yüzü tavandaki soğuk floresanlara dönük halde yerde yatmakta olan bir hemşirenin cesedinin yanından geçmişti.</p>

    <p>Deli gibi koşuyordu.</p>

    <p>Kapılar yanından giderek daha büyük bir hızla geçiyor, ayakları zemine sertçe çarpıyordu. Beyaz duvarlar üzerinde turuncu oklar vardı. Yol gösteriyorlardı. Önce normal gibiydiler: RADYOLOJİ, LABORATUVARA GİDEN B KORİDORU, BU NOKTADAN İLERİYE İZİNSİZ GEÇMEK YASAKTIR. Sonra binanın daha önce hiç görmediği, görmemesi gereken bir bölümüne girmişti. Duvarlardaki boyalar sahteydi ve dökülmeye başlamıştı. Floresan lambalardan bazıları sönmüştü; diğerleri camın gerisinde kalmış, kurtulmaya çalışan sinekler gibi vızıldıyordu. Bazı ofislerin buzlu camdan pencereleri kırılmıştı. Boşluklardan içerideki dağınıklığı ve acıyla pozisyon almış bedenleri görebiliyordu. Her yerde kan vardı. Bu insanları öldüren grip değildi. Cinayete kurban gitmişlerdi. Vücutlarında kurşun delikleri ve sert cisimlerin darbelerinin yol açtığı ezilmeler vardı. Yuvalarından fırlamış gözleri açıktı.</p>

    <p>Hareketsiz duran bir yürüyen merdivenden hızla aşağı inerek uzun, karanlık bir tünele girmişti. Diğer uçta da ofisler vardı, ama bunların kapıları simsiyahtı. Oklar ise parlak kırmızıydı. Floresanlar titreşip vızıldıyordu. Tabelalardaki yazılar değişmişti: KOBALT VAZOLAR, LAZER CEPHANELİK, FÜZELER ve SALGIN ODASI. Sonra ÇIKIŞ levhasını görmüş ve rahatlayarak hıçkırmıştı.</p>

    <p>Köşeyi dönünce açık kapıyı karşısında bulmuştu. Ötesinde tatlı kokulu, ılık bir gece vardı. Tam kapıya doğru atılmıştı ki kot pantolon ve kot mont giymiş bir adam önüne çıkarak geçmesini engellemişti. Stu olduğu yerde kalmış, çığlığı, paslı bir demir parçası gibi boğazına takılmıştı. Adam floresan lambaların soğuk aydınlığına girdiğinde, Stu yüzünün yerinde kapkara bir boşluk olduğunu görmüştü. Adamın yüzü yoktu, sadece kıpkırmızı, ruhsuz gözleri vardı. Ruhu yoktu, ama espri anlayışı vardı. Çılgınca dans eden, tuhaf bir ışıltı.</p>

    <p>Kara Adam ellerini uzatmış ve Stu, parmaklarından kan damladığını görmüştü.</p>

    <p>“Gökyüzü ve yeryüzü,” diye fısıldamıştı yüzü yerine kapkara, buz gibi bir boşluk olan adam. “Gökyüzünün ve yeryüzünün tamamı.”</p>

    <p>Stu o sırada uyanmıştı.</p>

    <p>Kojak koridorda hafif bir sesle inliyor ve hırlıyordu. Patileri uykusunda seğirdi ve Stu, köpeğin bile rüya görmekte olduğunu tahmin etti. Rüya görmek son derece normaldi. Ara sıra kâbuslar da olabilirdi.</p>

    <p>Ama tekrar uyumakta epey zorlandı.</p>
  </div>
</body>
</html>
