<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">25. Bölüm</h2>

    <p>Nick Andros perdeleri çekip yola baktı. Bulunduğu yerden, yani merhum John Baker’ın evinin ikinci katından sola baktığında Shoyo’nun merkezini, sağa baktığındaysa kasabadan çıkış yolu olan 63. Karayolu’nu görebiliyordu. Anacadde bomboştu. Dükkânların kepenkleri kapalıydı. Hasta görünümlü bir köpek, sık nefesler alıp asfalta köpüklü salyalar akıtarak başı öne eğik halde yolun ortasında yatıyordu. Yaklaşık yirmi metre ötede bir başka köpek, kanalın içinde ölmüş yatıyordu.</p>

    <p>Arkasındaki kadın boğuk sesle inledi ama Nick, onu duymadı. Perdeyi örttü, gözlerini ovuşturdu ve uyanmış olan kadının yanına gitti. Jane Baker battaniyeler altına gömülmüş halde yatıyordu, çünkü birkaç saat önce çok üşüyordu. Şimdiyse sırılsıklam terlemişti. Battaniyeleri tekmeleyerek üzerinden attı. Nick, kadının terle ıslanmış geceliğinin yer yer şeffaflaşmış olduğunu görerek utandı. Ama kadın, onu görmüyordu ve yarı çıplak oluşunun şu noktada fazla bir önemi yoktu. Ölüm döşeğindeydi.</p>

    <p>“Leğeni getir Johnny. Kusacağım galiba!” diye bağırdı.</p>

    <p>Nick leğeni yatağın altından çıkarıp yatağa koydu, ama kadın olduğu yerde çırpınarak leğeni yere düşürdü. Leğen yankılanan bir hong sesiyle yere düştü ama Nick bunu da duymadı. Leğeni alıp elinde tutarak kadına baktı.</p>

    <p>“Johnny!” diye haykırdı kadın. “Dikiş kutumu bulamıyorum! Dolapta yok!”</p>

    <p>Nick komodinin üstündeki sürahiden bir bardak su doldurdu ve kadının dudaklarına götürdü. Jane tekrar çırpınınca bardak neredeyse elinden düşecekti. Suyu ihtiyaç halinde uzanabileceği şekilde kenara bıraktı.</p>

    <p>Sağır dilsizliğini hiç son iki günde olduğu kadar acı bir şekilde hissetmemişti. Nick ayın yirmi üçünde geldiği sırada Rahip Braceman Jane Baker’ın yanındaydı. Oturma odasında ona <em>İncil</em> okuyor, ama tedirgin ve gitmeye can atıyor gibi görünüyordu. Nick bunun sebebini tahmin edebiliyordu. Ateşi yüzünden kadının yanakları, büyük kaybının matemiyle çelişecek şekilde bir genç kız gibi al al olmuştu. Rahip belki de ona asılmaya kalkacağından çekiniyordu. Ama ailesini toplayıp kasabadan uzaklaşmak için sabırsızlanıyor olması daha büyük bir ihtimaldi. Haberler küçük kasabalarda daha hızlı yayılırdı. Pek çok kişi Shoyo’dan ayrılmaya karar vermişti.</p>

    <p>Braceman’ın yaklaşık kırk sekiz saat önce oturma odasını terk etmesinden sonra her şey bir karabasana dönüşmüştü. Bayan Baker’ın durumu kötüleşmişti, öyle ki Nick, kadının gün batımından önce öleceğinden korkmuştu.</p>

    <p>Daha kötüsü, sürekli onun yanında kalamamasıydı. Üç mahkûma öğle yemeği almak için lokantaya gitmiş, ama Vince Hogan yemek yiyememişti. Yüksek ateş yüzünden kendini kaybetmişti. Mike Childress ve Billy Warner çıkmak istemiş, ama Nick yapmamıştı. Korktuğundan değildi, Nick’ten intikam almak için vakit harcayacaklarını zannetmiyordu. Büyük ihtimalle onlar da diğerleri gibi Shoyo’dan kaçmayı planlıyordu. Ama Nick’in bir sorumluluğu vardı. Artık ölü olan bir adama bir söz vermişti. Eyalet polisi er geç oraya gelip duruma el koyacak ve onları götürecekti mutlaka.</p>

    <p>Baker’ın masasının alt çekmecesinde bir 45’lik bulmuş ve kendi kendisiyle yaptığı birkaç dakikalık tartışmadan sonra kemeriyle birlikte kuşanmıştı. Aşağı bakıp tabancanın ahşap kabzasının sıska kalçasına dayandığını görünce kendini biraz aptal gibi hissetse de silahın ağırlığı güven veriyordu.</p>

    <p>Ayın yirmi üçünde Vince’in hücresini açmış ve adamın göğsüne, boynuna ve alnına hazırladığı buz torbalarım koymuştu. Vince gözlerini açmış ve öylesine yakarış dolu, acınası bir ifadeyle bakmıştı ki Nick o an herhangi bir şey söyleyebilmek için her şeyini verebileceğini düşünmüştü. Aynı hissi şimdi Jane Baker’ın başında otururken de yaşıyordu. Teselli edebilecek iki kelimecik söyleyebilmeyi diledi, <em>iyileşeceksin</em> ya da <em>ateşin düşüyor</em> gibi sözler yeterli olurdu.</p>

    <p>Mike ve Billy, Vince ile ilgilendiği süre boyunca ona bağırmıştı. Hasta adamla ilgilendiği zamanlar o kadar kötü değildi. Ama doğrulup yüzlerinde dehşet ifadesiyle onları oradan çıkarması için yalvardıklarını görmek, dudaklarından <em>lütfen bizi bırak</em> cümlesini okumak ve verdiği sözü tutmak çok zor olmuştu. Onlardan mümkün olduğunca uzak durmaya çalışmıştı. Belki hâlâ çok gençti, ama paniğin insanlar üzerinde tehlikeli bir etkisi olabileceğini biliyordu.</p>

    <p>O gün boş yollarda bir oraya bir buraya gidip gelmişti. Her seferinde Jane Baker’ı veya Vince Hogan’ı ölü bulacağını sanarak gidiyordu. Doktor Soames’un arabasını aramış ama bulamamıştı. O gün dükkânlardan pek azı açıktı. Kasabanın giderek boşaldığını görebiliyordu. İnsanlar orman yollarını kullanıyor, hatta Smackover’dan geçip sonunda Mount Holly’ye ulaşan Shoyo Nehri’nden gitmeye çalışıyordu. Kasabadan ayrılanların sayısı akşam daha da artacaktı muhtemelen.</p>

    <p>Jane Baker’ı bornozu içinde mutfakta çay demlerken bulduğunda güneş henüz batmıştı. Geldiğini görünce Nick’e minnetle bakmıştı. Ateşi düşmüş görünüyordu.</p>

    <p>“Bana göz kulak olduğun için teşekkür ederim,” demişti sakince. “Şimdi kendimi çok daha iyi hissediyorum. Bir fincan çaya ne dersin?” Ve gözyaşlarına boğulmuştu.</p>

    <p>Bayılıp yanan ocağın üzerine düşmesinden korkan Nick hemen kadının yanına gitmişti.</p>

    <p>Jane dengesini korumak için ona tutunmuş ve başını göğsüne dayamıştı. Saçları, koyu renk bir perde gibi mavi bornozu üzerine dökülüyordu.</p>

    <p>“Johnny,” demişti kararmakta olan mutfakta. “Benim zavallı Johnny’m.”</p>

    <p>Nick mutsuzca konuşabilmeyi dilemişti. Ama tek yapabildiği onu tutup bir sandalyeye oturtmak olmuştu.</p>

    <p>“Çay...”</p>

    <p>Nick, kendisini gösterip ona oturmasını işaret etmişti.</p>

    <p>“Pekâlâ,” demişti kadın. “Kendimi gerçekten daha iyi hissediyorum. Çok iyiyim. Sadece... sadece...” Elleriyle yüzünü kapatmıştı.</p>

    <p>Nick fincanlara çay koyarak masaya getirmişti. Bir süre hiç konuşmadan çaylarını içmişlerdi. Jane fincanını bir çocuk gibi iki eliyle birden tutuyordu. Sonunda çayı masaya bırakıp sormuştu. “Kasabada kaç kişi hasta Nick?”</p>

    <p>“Bilmiyorum,” diye yazmıştı Nick. “Durum çok kötü.”</p>

    <p>“Doktoru gördün mü?”</p>

    <p>“Bu sabahtan beri görmedim.”</p>

    <p>“Dikkat etmezse bitkin düşecek,” demişti kadın. “Dikkatli olur, değil mi Nick? Kendini fazla yormaz değil mi?”</p>

    <p>Nick başını sallamış ve gülümsemeye çalışmıştı.</p>

    <p>“Ya John’un mahkûmları? Eyalet polisi gelip onları aldı mı?”</p>

    <p>“Hayır,” diye yazmıştı Nick. “Hogan çok hasta. Elimden geleni yapıyorum. Diğerleri Hogan hastalığı onlara bulaştırmadan önce çıkmak istiyor.”</p>

    <p>“Sakın bırakayım deme!” demişti kadın biraz canlanarak. “Umarım aklından geçirmiyorsundur.”</p>

    <p>“Hayır,” diye yazmıştı Nick. Sonra eklemişti. “Yatağa dönseniz iyi olur. Dinlenmeniz gerek.”</p>

    <p>Kadın, ona gülümsemişti. Başını hafifçe çevirince Nick boynundaki şişlikleri görmüş ve tehlikeyi atlatmamış olabileceğini düşünerek endişelenmişti.</p>

    <p>“Evet, bütün gün uyuyacağım. John ölmüşken uyumak yanlış gibi geliyor aslında... öldüğüne hâlâ inanamıyorum biliyor musun? Ortadan kaldırmayı unuttuğum bir şeye takılırmış gibi bu gerçekle karşılaşıyorum.” Nick, kadının elini tutup, hafifçe sıkmıştı. Jane buruk bir şekilde gülümsemişti. “Belki zamanla yaşamak için başka bir amacım olur. Mahkûmlara akşam yemeği götürdün mü Nick?”</p>

    <p>Nick başını “hayır” anlamında iki yana sallamıştı.</p>

    <p>“Götürsen iyi olur. John’un arabasını alsana.”</p>

    <p>“Araba kullanmayı bilmiyorum,” diye yazmıştı Nick. “Yine de teşekkürler. Lokantaya kadar yürüyebilirim. Uzak değil zaten. Sakıncası yoksa sabah sizi kontrol etmeye gelirim.”</p>

    <p>“Elbette yok,” demişti kadın.</p>

    <p>Nick ayağa kalkmış ve ciddi bir ifadeyle çay fincanını göstermişti.</p>

    <p>“Son damlasına kadar içeceğim,” diye söz vermişti Jane.</p>

    <p>Nick kapıdan çıkmak üzereyken kadının çekingen dokunuşunu kolunda hissetmişti.</p>

    <p>“John...” Duraksadıktan sonra kendini zorlayarak devam etmişti. “Umarım onu, Curtis Mezarlığı’na gömmüşlerdir. John’un ve benim ailemden herkes şimdiye kadar oraya gömüldü. Sence onu oraya götürmüşler midir?”</p>

    <p>Nick başını sallamıştı. Gözyaşları Jane’in yanaklarından aşağı süzülüyordu.</p>

    <p class="paragraf">Nick oradan ayrıldıktan sonra doğruca lokantaya gitmişti. KAPALI levhası kapıda eğik bir şekilde asılıydı. Arkadaki karavana yönelmişti, ama kapıları kapalıydı ve içeride ışık yoktu. Çalınca kapıya kimse cevap vermemişti. İçinde bulundukları şartlar göz önüne alınırsa lokantaya zorla girmesinin büyük bir suç teşkil etmeyeceğini düşünmüştü. Şerif Baker’ın para kutusunda hasarı ödeyecek kadar nakit vardı.</p>

    <p>Lokantanın kapısının camını kırarak içeri girmişti. İçerisi, ışıklar yanarken bile ürkütücüydü. Müzik kutusu karanlık ve cansızdı. Bilardo masasının veya video oyunlarının başında hiç kimse yoktu. Bütün bölmeler ve tabureler boştu. Izgaranın üzeri örtülüydü.</p>

    <p>Nick mutfağa geçerek gazlı ocakta birkaç hamburger pişirmiş ve hepsini bir poşete koymuştu. Yanlarına bir şişe süt ve tezgâhın üstündeki kapaklı tepside duran yarım elmalı turtayı da eklemişti. İçeri kimin, niçin girdiğini açıklayan bir not bıraktıktan sonra karakola geri dönmüştü.</p>

    <p>Vince Hogan ölmüştü. Eriyen buzlar ve ıslak havlular arasında, hücresinin zemininde yatıyordu. Son anlarında, görünmeyen biri onu sanki boğazlamaya çalışmış, sanki ondan kurtulmak isterken boynunu tırmalamıştı. Parmak uçları kanlıydı. Sinekler uçuşup üzerine konuyordu. Boynu, fazla hava basılmış bir iç lastik gibi simsiyah ve şişti.</p>

    <p>“<em>Şimdi</em> bizi çıkaracak mısın?” diye sormuştu Mike Childress. “Adam öldü, sağır ibne, şimdi mutlu musun? İntikamını aldın mı? Hastalık ona da bulaştı.” Billy Warner’ı işaret etmişti.</p>

    <p>Billy dehşet içindeydi. Boğazında ve yanaklarında kızarıklıklar vardı. İş gömleğinin sürekli burnunu sildiği kol ağzı sümükleri yüzünden katılaşmıştı. “Yalan söylüyor!” demişti histerik bir şekilde. “Yalan, yalan! Ya...” Aniden hapşırmaya başlamıştı. Hapşırığın şiddetinden iki büklüm olmuştu. Etrafına tükürük ve sümük saçıyordu.</p>

    <p>“Gördün mü?” demişti Mike. “Ha? Mutlu musun, sağır bok herif? Çıkar beni buradan! İstersen onu içeride tut, ama beni bırak. Bu yaptığına cinayet denir! Soğukkanlı bir cinayet!”</p>

    <p>Nick başını iki yana sallayınca Mike krize girmişti. Kafasını parmaklıklara vuruyor, her iki eliyle yumrukluyor, irileşmiş gözlerini Nick’in üzerinden ayırmıyordu.</p>

    <p>Nick, adamın yorulup durmasını bekledikten sonra getirdiği yiyecekleri süpürgenin uzun sapı yardımıyla hücre kapısının altındaki boşluktan içeri itmişti. Billy Warner bir an ona boş gözlerle bakmış, ardından yemeye başlamıştı.</p>

    <p>Mike süt bardağını parmaklıklara fırlatmıştı. Bardak tuzla buz olmuş, süt her yere saçılmıştı. İki hamburgeri hücrenin yazılarla kaplı arka duvarına fırlatmıştı. Hardal, ketçap ve hamburger sosu duvara yapışarak hem iğrenç hem de tuhaf bir şekilde canlı bir görüntü oluşturmuştu. Bir Jackson Pollock tablosuna benziyordu. Mike turta diliminin üzerinde zıplıyor, elma parçacıkları etrafa saçılıyordu. Beyaz plastik tabak paramparça olmuştu.</p>

    <p>“Açlık grevindeyim!” diye bağırmıştı Mike. “Grevdeyim, kahrolası! Hiçbir şey yemeyeceğim! Bana getirdiğin herhangi bir şeyi yemeden önce sen benim kamışımı yiyeceksin, sağır göt herif! Seni...”</p>

    <p>Nick arkasını dönmüş ve sessizlik hemen çökmüştü. Ne yapacağını bilemez ve korkmuş halde ofise dönmüştü. Araba kullanabilse onları Camden’a kendisi götürürdü. Ama kullanamıyordu. Ve bir de Vince’i düşünmek zorundaydı. Onu orada öylece, sineklerin insafına bırakamazdı.</p>

    <p>Ofisten iki kapı vardı. Biri bir manto dolabıydı. Diğeri, aşağı inen basamaklara açılıyordu. Nick aşağı inince kilerle depo karışımı bir yer olduğunu görmüştü. Oldukça serindi. İşe yarardı. En azından bir süreliğine.</p>

    <p>Tekrar yukarı çıkmıştı. Mike yere oturmuş, asık suratla yerden topladığı elmalı turta parçalarını yiyordu. Başını kaldırıp, Nick’e bakmamıştı.</p>

    <p>Nick cesedi tutup kaldırmaya çalışmıştı. Cesetten yayılan hastalık kokusu midesinin parendeler atmasına sebep olmuştu. Vince taşıyamayacağı kadar ağırdı. Cesede bir an çaresizce bakmış ve o an diğer ikisinin korkunç bir büyülenmişlikle hücrelerinin kapısının gerisinden onu izlemekte olduğunu fark etmişti. Nick akıllarından neler geçtiğini tahmin edebiliyordu. Vince onlardan biriydi. Belki ispiyoncunun, mızmızın tekiydi ama yine de birlikte takıldıkları biriydi. Anlam veremedikleri, bilmedikleri, insanı şişiren korkunç bir hastalık yüzünden kapana kısılmış bir fare gibi ölmüştü. Nick <em>kendisinin</em> ne zaman hapşırıp öksürmeye başlayacağını, boğazındaki şişmeyi ilk ne zaman hissedeceğini bir kez daha merak etmişti.</p>

    <p>Vince Hogan’ın tombul kollarını kavramış ve cesedi hücreden dışarı sürüklemişti. Vince’in kafası, omuzlarındaki ağırlık yüzünden ona doğru eğilmişti ve Nick’e bakıyor, dikkatli olmasını, onu fazla sarsmamasını istiyor gibiydi.</p>

    <p>İri adamın cesedini dik basamaklardan aşağı indirebilmesi on dakikasını almıştı. Nefes nefese kalan Nick floresan lambaların aydınlığında onu beton zemine yatırmış ve hücresinden getirdiği eski battaniyeyi üzerine örtmüştü.</p>

    <p>Ondan sonra uyumaya çalışmış, ama ancak 23 Haziran bitip 24 Haziran başladığında, yani önceki sabahın ilk saatlerinde uykuya dalabilmişti. Rüyaları daima çok canlı olagelmiş, hatta bazen bu yüzden korktuğu olmuştu. Nadiren kâbus görürdü, ama son zamanlarda iyice uğursuz bir havaya bürünmüşlerdi. İçlerindeki hiçbir şey aslında göründüğü gibi değilmiş ve bildiği dünya, bebeklerin kapalı perdeler ardında kurban edildiği ve muazzam siyah makinelerin kilitli bodrumlarda kükrediği bir yere dönüşmüş gibiydi.</p>

    <p>Ve elbette, bir de son derece kişisel olan, sabah hastalığa yakalanmış bir şekilde uyanma korkusu vardı.</p>

    <p>Biraz uyumuştu. Rüyası, yakın zamanda gördüğünün aynısıydı: mısır tarlası, büyüyen şeylerin kokusu, bir şeyin –veya birinin– ve güvenli bir yerin çok yakınında olduğu hissi. <em>Yuva</em> hissi. Mısırlar arasında birinin onu izlediğini fark edince yuva hissi yerini buz gibi bir dehşete bırakmaya başlamıştı. <em>Anne, kümese sansar girmiş,</em> diye düşünmüş ve sabahın erken vaktinde kan ter içinde uyanmıştı.</p>

    <p>Kahveyi ocağa koyup, iki mahkûmu kontrol etmeye gitmişti.</p>

    <p>Mike Childress gözyaşları içindeydi. Arka duvardaki hamburger sosu, hardal ve ketçap karışımı hâlâ duruyordu.</p>

    <p>“Artık tatmin oldun mu? Sonunda bana da bulaştı. İstediğin bu değil miydi? İntikamını böyle aldın, değil mi? Halime bak, sesim rampa çıkan kahrolası bir kamyonun gürültüsüne benziyor!”</p>

    <p>Ama Nick’i ilk endişelendiren, bilinçsiz bir halde yatan Billy Warner olmuştu. Göğsü kesintili bir şekilde yükselip iniyordu ve boğazı şişip kararmıştı.</p>

    <p>Hızla ofise geçip, telefona bakmış, ardından bir öfke ve suçluluk krizine kapılarak masanın üzerinden alıp yere fırlatmıştı. Ocağı söndürdükten sonra koşarak Baker’ların evine gitmişti. Zile basmasının üzerinden bir saat geçmiş gibi gelmeye başlamıştı ki Jane bornozla kapıyı açmıştı. Yüzü yine ateş yüzünden terle kaplıydı. Sözleri mantıklı, ama sesi çok zayıftı ve dudakları yara içindeydi.</p>

    <p>“Nick. Girsene. Ne oldu?”</p>

    <p>“Vince Hogan gece öldü. Galiba Warner da ölüyor. Çok hasta. Doktor Soames’u gördünüz mü?”</p>

    <p>Jane başını iki yana sallamış, sabah esintisinin etkisiyle hafifçe titremiş, hapşırmış ve ayakta sallanmaya başlamıştı. Nick kolunu kadının omzuna atarak onu bir koltuğa oturtmuştu. “Benim için muayenehanesini arayabilir misiniz?” diye yazmıştı Nick.</p>

    <p>“Olur, elbette. Bana telefonu getir Nick. Ben... gece yine kötüleştim galiba.”</p>

    <p>Nick telefonu getirmiş, Jane de Doktor Soames’un numarasını tuşlamıştı. Nick otuzuncu saniyeden sonra cevap gelmeyeceğini anlamıştı.</p>

    <p>Jane sonra doktorun evini, ardından hemşirenin evini denemiş ama sonuç alamamıştı.</p>

    <p>“Eyalet polisini arayacağım,” demiş, ama tek bir numara tuşladıktan sonra ahizeyi yerine koymuştu. “Şehirlerarası hatlarda hâlâ arıza var sanırım. l’e bastıktan hemen sonra tuhaf bir gürültü başlıyor.” Ona solgun bir gülümsemeyle baktıktan sonra yine ağlamaya başlamıştı. “Zavallı Nick. Zavallı ben. Herkese yazık. Yukarı çıkmama yardım edebilir misin? Kendimi çok halsiz hissediyorum ve nefesim kesiliyor. Galiba yakında John’un yanına gideceğim.” Nick konuşabilmeyi dileyerek ona bakmıştı. “Yardım edebilirsen biraz uzanmak istiyorum.”</p>

    <p>Nick yukarı çıkmasına yardım ettikten sonra, “Geri döneceğim,” diye yazmıştı.</p>

    <p>“Teşekkürler Nick. Sen iyi bir çocuksun...” Uykuya dalmıştı bile.</p>

    <p>Nick evden çıktıktan sonra ne yapacağına karar vermeye çalışarak bir süre kaldırımda dikilmişti. Araba kullanmayı bilse belki bir şeyler yapabilirdi. Ama...</p>

    <p>Yolun karşısındaki bahçede bir çocuk bisikleti görmüştü. Karşıya geçip perdeleri kapalı olan eve bakmış (karışık rüyalarındaki evlere çok benziyordu) ve kapıya gidip çalmıştı. Birkaç kez çalmasına rağmen kapıyı açan olmamıştı.</p>

    <p>Bisikletin yanına dönmüştü. Küçüktü, ama dizlerinin gidona çarpmasına aldırmadığı sürece binemeyeceği kadar küçük değildi. Aptal gibi görüneceğini biliyordu, ama Shoyo’da onu görebilecek insan kalıp kalmadığından pek emin değildi... varsa bile pek gülecek halde olmayacaklardı muhtemelen.</p>

    <p>Bisiklete binerek anacaddede ilerlemeye başlamıştı. Karakolu geçtikten sonra 63. Karayolu’na, Joe Rackman’ın yol işçileri kılığına girmiş askerler gördüğünü söylediği yere doğru gitmişti. Hâlâ oradaysalar ve gerçekten ordu mensubuysalar Nick onlardan Mike Childress ve Billy Warner’la ilgilenmelerini isteyecekti. Billy hâlâ hayattaysa elbette. Adamlar Shoyo’yu karantinaya aldıysa kasabadaki hastalar onların sorumluluğu altında sayılırdı.</p>

    <p>Yol çalışmasının olduğu yere varması bir saatini almıştı. Bisiklet yol ortasındaki kesik şeritler üzerinde yalpalıyor, dizleri düzenli bir şekilde gidona çarpıyordu. Ama vardığında yol işçilerinin ya da askerlerin gitmiş, geride hiç kimsenin kalmamış olduğunu görmüştü. Biri hâlâ yanan, soba olarak kullanılmış birkaç varil vardı. İki turuncu bıçkı sehpası orta yerde duruyordu. Yol, bir kısmı kazılmış olmasına rağmen hâlâ geçilebilir görünüyordu.</p>

    <p>Gözünün ucuyla bir siyahlık ve belli belirsiz bir hareket fark etmişti. Hafif yaz esintisi burnuna mide bulandırıcı çürüme kokusunu getirmişti. Gördüğü siyahlık, şekli sürekli değişen bir sinek bulutuydu. Bisikletten inerek yolun karşısındaki hendeğe yürümüştü. Yepyeni oluğun içinde dört adamın cesedi vardı. Yüzleri ve şiş boyunları simsiyahtı. Nick, adamların asker olup olmadığını bilmiyordu, ama daha fazla yaklaşmaya hiç niyeti yoktu. Kendi kendine bisikletin yanına döneceğini, korkacak hiçbir şey olmadığını, adamların öldüğünü ve ölülerin kimseye zarar veremeyeceğini söyleyerek oradan uzaklaşmıştı. Yine de hendekten beş metre uzaklaştıktan sonra koşmaya başlamış ve Shoyo’ya doğru panik içinde pedal çevirmişti. Kasabanın hemen dışında bir taşa çarparak bisikleti parçalamıştı. Yola sertçe düşerek başını çarpmış, avuçları sıyrılmıştı. Yolun ortasında titreyerek bir süre öylece kalmıştı.</p>

    <p class="paragraf">Nick önceki günün sabahında, bisikletten düşmesinden sonraki bir buçuk saat boyunca kapıları çalmıştı. İyi olan biri mutlaka vardır, diyordu kendi kendine. O kendisini iyi hissediyordu, tek başına olmadığından emindi. Biri, bir adam, bir kadın veya araba kullanma izni olan bir delikanlı bulacak ve bulduğu kişi ona, “Evet, elbette. Hadi onları Camden’a götürelim. Bende araba var,” diyecekti. Ya da buna benzer şeyler.</p>

    <p>Ama çaldığı kapılardan cevap alabildiklerinin sayısı bir düzineyi bile bulmamıştı. Kapı, içeriden takılan zincirin elverdiği ölçüde aralanıyor, hasta fakat umutlu bir yüz içeriden bakıyor, Nick’i görüyor ve ümidi yok oluyordu. Kısa bir pazarlıktan sonra kapı tekrar kapanıyordu. Nick konuşabilseydi onlara yürüyebildiklerine göre araba da kullanabileceklerini söylerdi. Mahkûmları Camden’a götürdükten sonra bir hastaneye gidip tedavi olabilirlerdi. Ama konuşamıyordu.</p>

    <p>Bazıları ona Doktor Soames’u görüp görmediğini sormuştu. Çılgınca bir öfkeye kapılmış bir adam, küçük evinin kapısını ardına kadar açmış, üzerinde sadece iç çamaşırıyla dışarı çıkıp Nick’i yakalamaya çalışmıştı. “Sana Houston’da yapmam gerekeni yapacağım,” diye bağırıyordu. Nick’i Jenner adında biri sanıyor gibiydi. Nick’i verandada üçüncü sınıf korku filmlerinden bir yaşayan ölü gibi kovalamıştı. Bacaklarının arası ürkütücü bir şekilde kabarmıştı. Sonunda verandaya kapaklanmıştı. Nick, kalbi deli gibi çarparak bahçeden onu izliyordu. Adam kalkıp yumruğunu hafifçe salladıktan sonra içeri girmiş, kapıyı kapatmaya tenezzül etmemişti.</p>

    <p>Ama çoğu ev sessiz ve ürkütücüydü. Yapabileceği başka bir şey yoktu. Uğursuzluk hissi üzerine çökmeye başlamıştı ve ölüleri uyandırmak için mezarlarının kapısını çalıyor olduğu ve cesetlerin er geç kapıyı açacağı hissinden bir türlü kurtulamıyordu. Kendi kendine iyi evlerden çoğunun boş olduğunu, sahiplerinin çoktan Camden’a, El Dorado’ya veya Texarkana’ya gittiğini söylemesinin pek faydası olmuyordu.</p>

    <p>Baker’ların evine geri dönmüştü. Jane Baker derin bir uykudaydı, alnı serindi. Ama bu kez durumu o kadar ümit verici görünmüyordu.</p>

    <p>Öğle vaktiydi. Nick iyi uyuyamamaktan kaynaklanan bitkinliğin üzerine çökmeye başladığını hissederek lokantaya gitmişti. Bisikletin sarsıntısı yüzünden her tarafı ağrıyordu. Baker’ın 45’liği, her adımında kalçasına çarpıyordu. Lokantada iki konserve çorba ısıtmış ve termoslara doldurmuştu. Buzdolabındaki süt hâlâ iyi görünüyordu, o yüzden yanına bir şişe de süt almıştı.</p>

    <p>Billy Warner ölmüştü. Mike, Nick’i görünce parmağını kaldırıp, deli gibi gülmeye başlamıştı. “İkisi gitti biri kaldı! İkisi gitti biri kaldı! İntikamını alacaksın. Değil mi? Değil mi?”</p>

    <p>Nick önce çorba termosunu sonra bir bardak sütü süpürge sapı yardımıyla dikkatle kapının altından hücreye doğru itmişti. Mike hemen küçük yudumlarla termostan çorbayı içmeye başlamıştı. Nick de kendi termosunu almış ve koridorun karşı tarafına oturmuştu. Billy’yi aşağı götürecek, ama önce öğle yemeğini yiyecekti. Karnı çok açtı. Çorbasını içerken düşünceli bir ifadeyle Mike’a bakmıştı.</p>

    <p>“Nasıl olduğumu merak mı ediyorsun?” diye sormuştu Mike.</p>

    <p>Nick başını sallamıştı.</p>

    <p>“Bu sabah bıraktığında nasılsam öyleyim. Herhalde yarım kilo balgam atmışımdır.” Nick’e umutla bakmıştı. “Annem hep o şekilde balgam atıldığında iyileşme yolunda olunduğunu söylerdi. Belki ben hafif atlatıyorumdur, ha? Sence öyle midir?”</p>

    <p>Nick omuz silkmişti. Her şey mümkündü.</p>

    <p>“Öküz gibi sağlam bir bünyem var,” demişti Mike. “Bence bunu atlatacağım. Dinle dostum. Beni buradan çıkar artık. Lütfen. Sana yalvarıyorum.”</p>

    <p>Nick bunun üzerine biraz düşünmüştü.</p>

    <p>“Baksana tabancan da var. Zaten seninle bir alıp veremediğim yok. Sadece bu kasabadan gitmek istiyorum. Önce karımın iyi olup olmadığına bakacağım...”</p>

    <p>Nick Mike’ın yüzüksüz sol elini işaret etmişti.</p>

    <p>“Boşandık ama hâlâ kasabada yaşıyor, Ridge Road’da. Onu görmek istiyorum. Ne diyorsun dostum?” Mike ağlıyordu. “Bana bir şans ver. Beni bu fare kapanında kilitli bırakma ne olur.”</p>

    <p>Nick yavaşça ayağa kalkmış, ofise gitmiş ve masanın çekmecesini açmıştı. Anahtarlar oradaydı. Adamın mantıklı düşündüğü doğruydu; birilerinin gelip onları bu korkunç durumdan kurtarmasını beklemenin hiç anlamı yoktu. Anahtarları alıp geri dönmüştü. Koca John Baker’ın ona gösterdiği, tepesinde beyaz bant olan anahtarı diğerlerinden ayırıp Mike’a göstermiş, ardından parmaklıklar arasından ona uzatmıştı.</p>

    <p>“Teşekkürler,” diye mırıldanmıştı Mike. “Çok teşekkürler. Seni dövdüğümüz için özür dilerim, yemin ederim Ray’in fikriydi. Vince ile onu durdurmaya çalıştık, ama içtiği zamanlarda ona laf anlatabilmek mümkün değil.” Anahtarı kilide sokmuş, Nick elini tabancanın kabzasına koyarak onu izlemişti.</p>

    <p>Hücrenin kapısı açılmış, Mike dışarı çıkmıştı. “Söylediklerimde samimiydim,” demişti. “Tek istediğim bu kasabadan gitmek.” Hafifçe sırıtarak Nick’in yanından geçip gitmiş, ardından hapishane bölümünden ofise açılan kapıdan şimşek gibi geçmişti. Nick peşinden gittiğinde Mike ofisten çıkıyordu bile.</p>

    <p>Nick de dışarı çıkmıştı. Mike kaldırımda durmuş, bir eli park sayacının üstünde, boş caddeye bakıyordu.</p>

    <p>“Tanrım,” diye fısıldamış ve Nick’e dönmüştü. “Hepsi mi? <em>Hepsi</em> mi?”</p>

    <p>Eli hâlâ tabancanın kabzasında olan Nick başını sallamıştı.</p>

    <p>Mike bir şeyler söyleyecek olmuş, ama kelimeleri öksürük krizi içinde eriyip gitmişti. Eliyle ağzını kapamış, sonra dudaklarını silmişti.</p>

    <p>“Buradan defolup gidiyorum,” demişti. “Biraz aklın varsa sen de aynısını yaparsın dilsiz. Bu kara ölüm ya da onun gibi bir şey.”</p>

    <p>Nick omuz silkmiş, Mike da kaldırımda yürümeye devam etmişti. Adımları giderek hızlanıyordu. Nick, onu gözden kaybolana dek izledikten sonra ofise dönmüştü. Mike’ı bir daha hiç görmedi. İçi rahatlamıştı, doğru şeyi yaptığını biliyordu. Ofisteki yatağa uzanmış ve anında uykuya dalmıştı.</p>

    <p class="paragraf">Battaniyesiz yatakta bütün gün uyuduktan sonra ter içinde, ama kendini biraz daha iyi hissederek uyanmıştı. Fırtına tepeleri adeta dövüyordu –gök gürültülerini duyamasa da çakan şimşeklerin parlak ışıklarını görebiliyordu– ama hiçbiri o gece Shoyo’ya uğramamıştı.</p>

    <p>Alacakaranlık çöktüğünde anacaddedeki Paulie’nin Radyo &amp; TV Mağazası’na yine mecburen zorla girmişti. Tezgâhın üzerine bir not bıraktıktan sonra küçük bir Sony televizyonu karakola götürmüştü. Fişini taktıktan sonra kanalları gezmeye başlamıştı. CBS kanalında sabit bir yazı vardı: MİKRODALGA AKTARIM SORUNU LÜTFEN BİR YERE AYRILMAYIN. ABC kanalında <em>Lucy’yi Seviyorum</em> oynuyordu, NBC’de ise genç ve güzel bir kadının hayatıyla ilgili bir dizinin tekrarı vardı. Eski filmler, yarışmalar ve Jack Van Impe taraftarlarının saçmalıklarını yayınlayan bağımsız bir kanal olan Texarkana ise yayınını durdurmuştu.</p>

    <p>Nick televizyonu kapatıp, tekrar lokantaya gitmiş ve iki kişilik çorba ve sandviç hazırlamıştı. Anacadde boyunca sıralanan sokak lambalarının hâlâ yanıyor oluşunda tüyler ürpertici bir taraf olduğunu düşünmüştü. Yemekleri bir sepete koyarak oradan ayrılmıştı. Jane Baker’ın evine giderken aç oldukları belli olan üç dört köpek, yiyecek kokusunu alarak üzerine gelmeye başlamıştı. Nick tabancayı çekmiş, ama köpeklerden biri onu ısırmaya kalkana kadar ateşlemek istememişti. Sonra tetiği çekmiş ve kurşun, bir buçuk metre ötesinde yerden sekerek ardında gümüş rengi bir iz bırakmıştı. Patlama sesini duymamış, ama titreşimi hissetmişti. Köpekler dağılıp kaçmıştı.</p>

    <p>Jane uyuyordu. Alnı ve yanakları yanıyor, ağır ve zahmetli soluklar alıyordu. Nick, kadının çok kötü göründüğünü düşünmüştü. Bir bezi soğuk suyla ıslattıktan sonra yüzünü silmişti. Çorbasıyla sandviçini komodinin üstüne bıraktıktan sonra aşağı inip oturma odasındaki büyük ekran televizyonu açmıştı.</p>

    <p>CBS bütün gece yayın yapmamıştı. NBC normal yayın akışına devam ediyor görünüyor, ama ABC kanalında görüntü sık sık bozulup, karlı bir hal aldıktan sonra aniden düzeliyordu. ABC kanalında sadece eski programlar gösteriliyordu. Önemli değildi. Nick’in beklediği, haber bülteniydi.</p>

    <p>Haberler başladığında şaşkına dönmüştü, “süpergrip salgını” ilk haberdi, ama her iki kanalda da spikerler kontrol altına alındığını söylüyordu. Atlanta Salgın Kontrol Merkezi’nde bir grip aşısı üretilmişti ve bir hafta sonra herkes en yakın doktorda bu aşıyı yaptırabilecekti. New York, San Francisco, Los Angeles ve Londra’da ciddi vakalar bildirilmişti, ama hepsi kontrol altındaydı. Bazı bölgelerde halka açık toplantılar geçici olarak iptal edilmişti.</p>

    <p>Shoyo’da bütün kasabanın iptal olduğunu düşünmüştü Nick. Kimi kandırıyorlardı?</p>

    <p>Spiker büyük şehirlerin çoğuna girişlerin kısıtlandığını söyleyerek konuyla ilgili haberleri bitirmişti. Bu kısıtlamalar, aşının dağıtımı yapıldıktan sonra kaldırılacaktı. Michigan’da bir uçağın düşmesi ve Anayasa Mahkemesi’nin eşcinsel haklarına dair verdiği son karara meclisten gelen tepkilerle bülten devam etmişti.</p>

    <p>Nick televizyonu kapatmış ve verandaya çıkmıştı. Salıncağa oturup sallanmaya başlamıştı. İleri geri hareketin rahatlatıcı bir etkisi vardı. John Baker yağlamayı unuttuğu için çıkan gıcırtıyı duymuyordu. Karanlıkta düzensiz ışık örgüleri ören ateşböceklerini izlemişti. Şimşekler, ufukta birikmiş bulut kümeleri içinde çakıyor, dinozor büyüklüğünde ateşböcekleriymiş gibi görünmelerine yol açıyordu. Gece havası sıcak ve yapışkandı.</p>

    <p>Televizyon Nick için tamamen görsel olduğu için başkalarının dikkatinden kaçabilecek bir şeyi fark edebilmişti. Hiç hareketli görüntü yoktu. Maç sonuçları da verilmemişti, belki maçlar oynanmadığı içindi. Üstünkörü bir hava durumu raporu sunulmuş, ısı haritası bile gösterilmemişti... sanki Birleşik Devletler Meteoroloji Merkezi kepenklerini indirmişti. Nick’e göre kesinlikle öyleydi.</p>

    <p>Her iki haber spikeri de gergin ve üzgün görünüyordu. Biri nezleydi, bir keresinde mikrofona öksürmüş ve özür dilemişti. Her ikisinin de bakışları sık sık kameranın sağına ve soluna kayıyordu. Sanki orada birileri, yanlış bir şey söylemediklerinden emin olmak için onları takip ediyordu.</p>

    <p>Bu, 24 Haziran gecesiydi ve Baker’ların verandasında huzursuzca uyumuştu. Çok kötü rüyalar görmüştü. Şimdi, ertesi günün öğle sonrasında Jane Baker’ın, bu iyi kadının ölümüne tanıklık ediyordu... <em>ve onu teselli etmek için bir şey söyleyemiyordu.</em></p>

    <p>Jane elini sıktı. Nick, kadının solgun, çökmüş yüzüne baktı. Teri buharlaşmıştı, teni artık kuruydu. Bununla birlikte Nick bunun umut verici bir gelişme olmadığını biliyordu. Jane son anlarını yaşıyordu. Nick artık son anlarında nasıl göründüklerini öğrenmişti.</p>

    <p>“Nick,” diyerek gülümsedi kadın. Elini, her iki eliyle birden kavradı. “Sana tekrar teşekkür etmek istedim. Kimse tek başına ölmek istemez, değil mi?”</p>

    <p>Nick başını hararetle iki yana salladı. Jane bunun sorusuna cevap değil, öleceği söylemine itiraz olduğunu biliyordu.</p>

    <p>“Evet, ölüyorum,” diye tekrarladı. “Ama aldırma. Şu dolapta bir elbise var Nick. Beyaz bir elbise. Hangisi olduğunu...” Öksürük krizi sözünü böldü. Hafifleyince konuşmasına devam etti, “...dantellerinden anlarsın. Balayımıza giderken trende giydiğim elbiseydi. Üzerime hâlâ oluyor... oluyordu yani. Herhalde şimdi biraz bol gelir, kilo verdim, ama önemli değil. O elbiseyi her zaman çok sevmişimdir. John ile balayımız için Pontchartrain Gölü’ne gitmiştik. Şimdiye kadar geçirdiğim en mutlu iki haftaydı John, beni her zaman çok mutlu etti. Elbiseyi unutmazsın değil mi Nick? Onunla gömülmek istiyorum. Beni giydirmekten... utanmazsın değil mi?”</p>

    <p>Nick güçlükle yutkundu ve başını iki yana sallayarak yatak örtüsüne baktı. Jane üzüntüsüyle tedirginliğini hissetmiş olacaktı ki elbise konusunu tekrar açmadı. Onun yerine neredeyse neşeli bir tavırla başka konulardan bahsetti. Lisedeyken birinci olduğu güzel konuşma yarışmasından, Arkansas’taki finallere gidişinden, sahnedeyken eteğinin düşüp ayaklarının etrafında toplanmasından bahsetti. Kilisenin gönüllü grubuyla Vietnam’a gidip bir değil, iki değil, tam üç çocuk evlat edinerek dönen kız kardeşini anlattı. John ile üç yıl önce kampa gidişlerini ve huysuz bir geyik yüzünden bütün günü bir ağacın tepesine tüneyerek geçirmek zorunda kalmalarını anlattı.</p>

    <p>“Ağacın dalında oturup birbirimize sarıldık,” dedi Jane uykulu bir sesle. “Balkonda oturan iki liseli gibiydik. Tanrım, aşağı indiğimizdeki halini unutamam. O... biz... âşıktık... çok âşıktık... aşkın dünyadaki en büyük güç olduğunu düşünmüşümdür hep... yerçekiminin onları daima aşağı çekmeye uğraştığı şu dünyada erkeklerle kadınların dik durmasına yardım eden en büyük kuvvet... yerçekimi bizi aşağı çekmek, süründürmek istiyor... o kadar âşıktık ki...”</p>

    <p>Uyuyakaldı ve Nick’in perdeyi çekip döşemeyi hafifçe gıcırdatması yüzünden hezeyanlar içinde aniden uyandı.</p>

    <p><em>“John!”</em> diye haykırdı. Sesi balgam yüzünden boğuklaşmıştı. <em>“Ah, John, bu düz vitesi bir türlü beceremiyorum! Bana yardım et John! Bana yardım...”</em></p>

    <p>Sözleri uzun, hırıltılı bir solukla son buldu. Nick duymasa da hissedebiliyordu. Burnundan kopkoyu bir kan damlası süzüldü. Başı yastığa düştü. Ardından üç kez kalkıp indi. Sanki önemli bir karar vermesi gerekiyordu.</p>

    <p>Sonra hareketsiz kaldı.</p>

    <p>Nick elini önce kadının boynuna, ardından bileğine, son olarak göğsüne çekingence götürüp kontrol etti. Hiç hareket yoktu. Ölmüştü. Yatağın başucundaki saatin tik taklarını ikisi de duymuyordu. Nick başını dizlerine dayayarak bir süre sessizce ağladı.</p>

    <p>Sırada ne olduğunu biliyor, ama yapmak istemiyordu. Bu haksızlık, diye haykırıyordu bir parçası. Bu onun sorumluluğu değildi. Ama başka kimse olmadığı için –hatta belki kilometrekarelerce alan içinde tek başınaydı– bu yükümlülüğü üstlenmeliydi. Ya yapacak ya da onu burada çürümeye terk edecekti, ki bu söz konusu bile olamazdı. Jane, ona çok iyi davranmıştı, karşılığı yatağında bu şekilde çürümek olamazdı. Nick artık harekete geçmesi gerektiğini düşündü. Burada oturdukça yapacağı iş daha ağır gelecek, daha da zorlaşacaktı. Curtis Cenaze Evi’nin nerede olduğunu biliyordu... üç sokak aşağıda, bir sokak batıdaydı. Orası da çok sıcaktı muhakkak.</p>

    <p>Ayağa kalkıp dolabı açmak için kendini zorladı. Bir yandan da beyaz balayı elbisesinin ateşin yarattığı hayallerden biri olmasını umuyordu. Ama elbise oradaydı. Aradan geçen yıllar rengini biraz sarartmıştı, ama Nick elbisenin bu olduğunu biliyordu. Dantellerinden anlamıştı. Elbiseyi alıp yatağın ayakucuna serdi. Elbiseye ve yataktaki kadına baktı ve, <em>elbise üzerine tahmininden de büyük gelecek,</em> diye düşündü. <em>Bu hastalık her neyse, düşündüğünden daha insafsızmış... belki böylesi daha iyidir.</em></p>

    <p>Gönülsüzce yaklaşıp, geceliği çıkardı. Kadın çıplak kalınca tedirginliğiyle isteksizliğinin yerini derin bir acıma duygusu aldı. O kadar yoğundu ki kadının bedenini temizleyip, Pontchartrain Gölü’ne giderken üzerinde olan elbiseyi giydirirken gözyaşlarına boğuldu. Elbiseyi giydirdikten sonra kadını kucağına alarak cenaze evine taşıdı. Danteller içindeki gelinini sonsuz bir eşikten geçiren çiçeği burnunda bir damat gibiydi.</p>
  </div>
</body>
</html>
