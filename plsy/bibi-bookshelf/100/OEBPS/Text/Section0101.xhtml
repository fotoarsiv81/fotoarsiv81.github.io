<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">76. Bölüm</h2>

    <p>Fran okuma lambasının hafif aydınlığında yatıyordu. Lambanın ışığı, üzerindeki temiz, beyaz çarşafın sol kısmına düşüyordu. Işığın asıl vurduğu noktada bir Agatha Christie romanı yüzüstü yatıyordu. Fran uyanıktı ama her an dalabilirdi. Anıların rüyalara geçiş yapmadan önce sihirli bir şekilde cam gibi netleştiği safhadaydı. Babasını gömecekti. Daha sonra ne olacağı önemli değildi, içinde bulunduğu şoktan çıkıp babasını gömecekti. Bu sevginin gerektirdiği bir görevdi. İşi bitince bir dilim turta yiyebilirdi. Büyük, sulu ve... çok, çok acı olacaktı.</p>

    <p>Marcy yarım saat önce onu kontrol etmek için geldiğinde Fran, ona sormuştu. “Öldü mü?” Ve konuşurken zaman sanki katlanmış, sorduğunun bebek Peter mı, yoksa onun rahmetli dedesi büyük Peter mı olduğundan emin olamamıştı.</p>

    <p>“Şışş, bebek iyi,” demişti Marcy, ama Frannie, kadının gözlerinde gerçeği görmüştü. Jess Rider ile yaptıkları bebek, dört cam duvar ardında can çekişiyordu. Belki Lucy’nin bebeği daha şanslı oldurdu. Ne de olsa hem annesi hem babası Kaptan Trips’e bağışıklıydı. Özgür Bölge artık Peter’ını gözden çıkarmış, 1 Haziran’dan sonra rahme düşen bebeklere ümit bağlamıştı. Acımasızca ama bir o kadar da anlaşılabilir bir durumdu.</p>

    <p>Uykunun sınırında dolaşan zihni, geçmişiyle kalbindekiler arasında alçak bir seviyede gidip geliyordu. Annesinin, kurak çağda mevsimlerin geçtiği salonunu hatırladı. Stu’nun gözlerini, bebeği Peter Goldsmith Redman’ı ilk gördüğü anı düşündü. Stu’nun orada, hastane odasında onunla birlikte olduğunu hayal etti.</p>

    <p>“Fran?”</p>

    <p>Hiçbir şey olması gerektiği gibi olmamıştı. Bütün umutlar, Disneyland’daki otomatik hayvanlar gibi sahte çıkmıştı. Bir kandırmaca, yalancı gebelik, dolandırıcılık...</p>

    <p>“Hey Frannie.”</p>

    <p>Rüyasında Stu geri dönmüştü. Üstünde kalın bir parkayla hastane odasının kapısında duruyordu. Bir başka yalan. Ama rüyasında Stu’nun sakalı vardı. Ne garip.</p>

    <p>Stu’nun arkasında duran Tom Cullen’ı görünce bunun <em>gerçekten</em> bir rüya olup olmadığından şüphelendi. Ve... Stu’nun ayaklarının dibinde oturan <em>Kojak</em> mıydı?</p>

    <p>Eli aniden yanağına gitti ve sertçe çimdikledi. Sol gözüne yaşlar doldu. Değişen bir şey olmadı.</p>

    <p>“Stu?” diye fısıldadı. “Tanrım, sen misin Stu?”</p>

    <p>Yüzü, muhtemelen güneş gözlüğüyle korunan göz çevresi haricinde iyice yanmıştı. Bir rüyada böyle bir detaya rastlamak pek olası de...</p>

    <p>Kendine tekrar çimdik attı.</p>

    <p>“Benim,” dedi Stu odaya girerek. “Canını acıtma artık sevgilim.” Topallaması o kadar kötüydü ki neredeyse düşecekti. “Eve döndüm Frannie.”</p>

    <p>“Stu!” diye bağırdı Fran. “<em>Gerçek misin?</em> Öyleysen yanıma gel!”</p>

    <p>Stu yanına gitti ve ona sıkıca sarıldı.</p>
  </div>
</body>
</html>
