<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">24. Bölüm</h2>

    <p>Phoenix gazetelerinin “bebek yüzlü amansız katil” adını verdiği Lloyd Henreid, iki gardiyan eşliğinde Phoenix Belediye Hapishanesi’nin maksimum güvenlikli kanadının koridorunda yürüyordu. Gardiyanlardan birinin burnu akıyordu ve ikisi de keyifsiz görünüyordu. Hapishanenin bu kanadının diğer sakinleri o geçerken neşeyle sesleniyordu. Epey ünlü sayılırdı.</p>

    <p>“Heyyy. Henreid!”</p>

    <p>“Göster onlara evlat!”</p>

    <p>“Savcıya beni serbest bırakırsa ona zarar vermene izin vermeyeceğimi söyle!”</p>

    <p>“Aynen devam Henreid!”</p>

    <p>“Helal olsun kardeş! <em>Helalhelalhelal!</em>”</p>

    <p>“Geveze piçler,” diye mırıldandı burnu akan gardiyan ve hapşırdı.</p>

    <p>Lloyd mutlulukla sırıtıyordu. Bu yeni kazanılmış ün başını döndürmüştü. Brownsville’den çok farklı olduğu muhakkaktı. Yemekler bile daha iyiydi. Ağır bir suç işleyince saygı görülüyordu. Tom Cruise da bir filminin galasında bunları hissediyor olmalıydı.</p>

    <p>Koridorun sonunda çift parmaklıklı elektrikli bir kapıdan geçtiler. Üzeri tekrar arandı. Nezle olan gardiyan merdivenleri koşarak tırmanmışçasına ağzından sık nefesler alıyordu. Sonra tedbir olsun diye bir de metal dedektöründen geçirdiler. Herhalde <em>Kelebek</em> filmindeki adam gibi kıçına bir şey sokmadığından emin olmak istemişlerdi.</p>

    <p>“Pekâlâ,” dedi burnu akan gardiyan ve kurşun geçirmez bölmede oturmakta olan bir diğer gardiyan eliyle geçmelerini işaret etti. Yeşil duvarlı bir başka koridordan geçtiler. İçeride çıt çıkmıyordu; duyulan tek ses, gardiyanların ayak sesleri (Lloyd’un ayağında kâğıt terlikler vardı) ve sağındaki gardiyanın vızıltılı nefesiydi. Koridorun sonundaki kapalı kapının önünde bir başka gardiyan beklemekteydi. Kapının üstünde, önüne tel örgü gerilmiş minik bir pencere vardı.</p>

    <p>“Hapishaneler niye hep sidik kokar?” diye sordu Lloyd konuşmak için. “Hücrelerin boş olduğu bölümler bile hep sidik kokar. Yoksa gidip, köşelere mi işiyorsunuz?” Ona fazlasıyla komik gelen bu düşünce üzerine sırıttı.</p>

    <p>“Kes sesini, cani herif,” dedi hasta olan.</p>

    <p>“Pek iyi görünmüyorsun,” dedi Lloyd. “Bence evde, yatağında olman gerekirdi.”</p>

    <p>“Kapa çeneni,” dedi öteki.</p>

    <p>Lloyd sustu. Bu heriflerle konuşmaya kalkınca hep böyle olurdu. Tecrübelerine göre hapishanelerdeki gardiyanlar nezaketten anlamıyordu.</p>

    <p>“Selam, pislik,” dedi kapıdaki gardiyan.</p>

    <p>“N’aber bok surat?” dedi Lloyd ukala bir tavırla. Hiçbir şey insanı dostça hazırcevaplık kadar iyi tazeleyemezdi. Hücrede geçirdiği iki günde eski uyuşukluk üstüne çökmeye başlamıştı bile.</p>

    <p>“Bu lafın sana bir dişe mal olacak,” dedi kapıdaki gardiyan. “Tam olarak bir diş.”</p>

    <p>“Hey, yapama...”</p>

    <p>“Yapabilirim elbette. Avluda iki karton Chesterfield için analarını bile öldürecek adamlar var, Tanrının cezası. İki diş için şansını zorlamak ister misin?”</p>

    <p>Lloyd ağzını açmadı.</p>

    <p>“Güzel,” dedi kapıdaki gardiyan. “Sadece bir diş. İçeri girebilirsiniz.”</p>

    <p>Nezle olan gardiyan hafifçe gülümseyerek kapıyı açtı ve diğeri Lloyd’u içeri aldı. Mahkemenin Lloyd’a atadığı avukat, metal masanın başına oturmuş, evrak çantasından çıkardığı kâğıtları inceliyordu.</p>

    <p>“Adamınız geldi, avukat bey.”</p>

    <p>Avukat başını kaldırıp baktı. Lloyd, adamın tıraş olacak yaşa daha yeni gelmiş olduğunu düşündü, ama ne yapabilirdi? Dilenciler seçim yapma lüksüne sahip olamazdı. Zaten suçüstü yakalanmıştı, yirmi sene civarında bir ceza almayı bekliyordu. Suçüstü enselendiyseniz dişinizi sıkıp gözünüzü kapar, akıbetinize razı olurdunuz.</p>

    <p>“Çok teşek...”</p>

    <p>“Şu adam,” dedi Lloyd kapıdaki gardiyanı işaret ederek. “Bana pislik dedi. Ve ben karşılık verince de <em>dişlerimden</em> birini sökeceğini söyledi! Bu polis tarafından uygulanan şiddet değil midir?”</p>

    <p>Avukat yüzünü sıvazlayarak, “Doğru mu bunlar?” diye sordu kapıdaki gardiyana.</p>

    <p>Gardiyan gözlerini, <em>Tanrım, buna inanabiliyor musun?</em> dercesine devirdi. “Bu adamlar televizyon programları için senaryo yazabilecek hayal gücüne sahip. Sadece selam verdim, hepsi bu.”</p>

    <p>“Yalan söylüyor!” diye bağırdı Lloyd abartılı bir şekilde.</p>

    <p>“Düşüncelerimi kendime saklarım,” dedi gardiyan ve Lloyd’a buz gibi bir ifadeyle baktı.</p>

    <p>“Eminim öyledir,” dedi avukat. “Ama gitmeden önce Bay Henreid’in dişlerini sayacağımdan emin olabilirsiniz.”</p>

    <p>Gardiyanın yüzünde bir öfke ifadesi belirip kayboldu ve diğer ikisine bir an baktı. Lloyd gülümsedi. Belki genç avukat sandığından iyiydi. Mahkemece atanan son iki avukatı yaşlı heriflerdi; hatta biri mahkeme salonuna bir <em>kolostomi</em> torbasıyla gelmişti, buna inanabiliyor musunuz, kahrolası bir kolostomi torbası? Moruklar müvekkillerini umursamıyordu. Temsil et ve git, parolaları buydu. İşlerini bir an önce bitirip yargıçla birbirlerine açık saçık hikâyeler anlatmaya bakıyorlardı. Ama belki bu adam onu silahlı soygun suçundan kurtarabilirdi. Ne de olsa sadece beyaz Connie’yi kullanan adamın karısını öldürmüştü ve belki bu suçu da Poke’un üstüne atabilirdi. Nasılsa Poke aldırmazdı. Odadaki masa kadar ölüydü. Lloyd’un gülümsemesi biraz genişledi. Olumlu tarafından bakmak gerekiyordu. İşin anahtarı buydu. Hayat başka bir şey yapmak için fazla kısaydı.</p>

    <p>Gardiyanların onu avukatıyla yalnız bıraktığını ve avukatın –Lloyd isminin Andy Devins olduğunu hatırlıyordu– ona tuhaf bir şekilde bakmakta olduğunu fark etti. Sakatlanmış ama hâlâ sokup ölümcül zehrini akıtabilecek bir engerek yılanına bakıyor gibiydi.</p>

    <p>“Başın büyük dertte Sylvester!” dedi aniden Devins.</p>

    <p>Lloyd irkildi. “Ne? Nasıl yani? Bu arada kapının önündeki şişkoya haddini iyi bildirdin. Adam o kadar kızmıştı ki...”</p>

    <p>“Kulaklarını dört aç Sylvester, beni çok dikkatli dinle.”</p>

    <p>“Benim adım...”</p>

    <p>“Ne kadar derin bir bok çukurunun içinde olduğunun farkında değilsin Sylvester.” Devins’in bakışları üzerinden bir an bile ayrılmamıştı. Sesi yumuşak ve etkileyiciydi. Sarı saçları kısacık kesilmişti. Pembe kafa derisi parlıyordu. Sol elinin yüzükparmağında sade bir alyans, sağ elinin yüzükparmağındaysa gösterişli bir üniversite kulübü yüzüğü vardı. Ellerini birleştirince yüzükler birbirine çarptı ve Lloyd’u ürperten metalik bir ses çıktı. “Anayasa Mahkemesi’nin dört yıl önce verdiği bir karardan dolayı sadece dokuz gün sonra mahkemeye çıkacaksın Sylvester.”</p>

    <p>“Neymiş o karar?” diye sordu huzursuzluğu iyice artan Lloyd.</p>

    <p>“<em>Markham Güney Carolina’ya Karşı Davası</em>’ydı,” dedi Devins. “İdam cezasının söz konusu olduğu davalarda her eyaletin adaleti çabucak yerine getirebilmesi için gereken koşullarla ilgiliydi.”</p>

    <p>“<em>İdam</em> cezası mı?” diye bağırdı Lloyd dehşetle. “Yani elektrikli sandalye mi? Ben kimseyi öldürmedim! Yemin ederim!”</p>

    <p>“Kanun nezdinde bunun bir önemi yok,” dedi Devins. “Oradaysan yapmış sayılırsın.”</p>

    <p>“Nasıl önemi yok?” Lloyd neredeyse çığlık atacaktı. “<em>Çok</em> önemi var. Önemi <em>olmalı!</em> O insanları ben öldürmedim Poke öldürdü! Delinin tekiydi ve...”</p>

    <p>“Çeneni kapar mısın Sylvester?” diye araya girdi Devins yumuşak, etkileyici sesiyle ve Lloyd sustu. Ani korkusu ona maksimum güvenlikli kanattaki tezahüratları, hatta bir dişini kaybetme olasılığını bile unutturmuştu. Tweety’nin kedi Sylvester’a yaptığı numaraları düşündü. Ama zihninde Tweety o aptal kedinin kafasına süpürgeyle vurmuyor veya patisini bir kapana sıkıştırmıyordu. Lloyd’un hayalinde kendisi elektrikli sandalyeye sıkıca bağlanmıştı ve Tweety de şalterin üzerine tünemişti. Minik kuşun sarı kafasındaki gardiyan kepini bile görebiliyordu.</p>

    <p>Pek hoş bir sahne değildi.</p>

    <p>Devins muhtemelen Lloyd’un düşündüklerini yüz ifadesinden anlamıştı. İlk kez biraz memnun göründü. Ellerini çantasından çıkardığı evrakların üstünde birleştirdi. “Ağır bir suç işlenirken, birinci dereceden cinayet işlenirken ikinci dereceden suç ortağı olmak diye bir durum söz konusu değil,” dedi. “Eyaletin, Andrew Freeman ile birlikte olduğunuza dair ifade verebilecek üç tanığı var. Bu da sana elektrikli sandalye yolu görünüyor anlamına gelmekte. Anladın mı?”</p>

    <p>“Ben...”</p>

    <p>“Güzel. Şimdi <em>Markham Güney Carolina’ya Karşı Davası</em>’na dönelim. Sana o davanın seninkini nasıl etkilediğini basitçe anlatacağım. Ama sana önce muhtemelen dokuzuncu sınıftayken öğrenmiş olduğun bir gerçeği hatırlatayım: Birleşik Devletler Anayasası’na göre zalimce ve alışılmadık cezalar yasaktır.”</p>

    <p>“Kahrolası elektrikli sandalye gibi,” dedi Lloyd hemen.</p>

    <p>Devins başını iki yana salladı. “Yasa orada biraz muğlak,” dedi. “Ve dört sene öncesine kadar mahkemeler elle tutulur bir anlama ulaşabilmek için her yolu denedi. Zalimce ve alışılmadık ceza tanımına elektrikli sandalye ve gaz odası gibi cezalar <em>giriyor</em> muydu? Yoksa idam kararıyla infaz arasındaki <em>bekleyiş</em> mi kastediliyordu? Malum mahkûmların, Edgar Smith, Caryl Chessman ve Ted Bundy içlerinde en tanınmış olanlar sanırım, idam süreçlerinde yaşamak zorunda bırakıldığı itiraz süreçleri, ertelemeler, bekleyişler, aylar ve hatta yıllar mıydı belirtilen? Anayasa Mahkemesi yetmişli yılların sonlarında infazların tekrar başlamasına izin verdi, ama idam cezaları çok birikmişti; zalimce ve alışılmadık ceza belirsizliğine bir çözüm bulunamamıştı. <em>Markham Güney Carolina’ya Karşı Davası</em>’nda bir adam, üç üniversite öğrencisine tecavüz edip öldürme suçuyla elektrikli sandalyeye mahkûm edilmişti. Önceden tasarlanmış oldukları, Jon Markham adında bir arkadaşının tuttuğu günlükle kanıtlanmıştı. Jüri ölüm cezası verdi.”</p>

    <p>“Kötüymüş,” diye fısıldadı Lloyd.</p>

    <p>Devins başını salladı ve Lloyd’a acı bir şekilde hafifçe gülümsedi. “Dava Anayasa Mahkemesi’ne kadar gitti ve kararın zalimce ve alışılmadık olmadığı kararı çıktı. Mahkeme ne kadar çabuk olursa o kadar iyi olacağına karar verdi... yasal bir bakışla. Anlayabiliyor musun Sylvester? Görmeye başladın mı?”</p>

    <p>Lloyd anlamamıştı.</p>

    <p>“Neden davanın New Mexico veya Nevada’da değil de Arizona’da görüldüğünü biliyor musun?”</p>

    <p>Lloyd başını iki yana salladı.</p>

    <p>“Çünkü Arizona, idam cezası kararı verilen davalara bakan Ağır Suçlar Mahkemesi’ne sahip dört eyaletten biri.”</p>

    <p>“Anlayamıyorum.”</p>

    <p>“Dört gün sonra mahkemeye çıkıyorsun,” dedi Devins. “Eyaletin elindeki dava o kadar güçlü ki ilk on iki kadın ve erkeği tereddütsüzce jüri kürsüsüne çağırabiliyorlar. Elimden geldiğince ertelemeye çalışacağım ama ilk gün bir jürimiz olacak. Eyalet ikinci gün davasını sunacak. Ben üç güne uzatmaya çalışıp açılış ve kapanış konuşmalarıma yargıç uyarana kadar devam edeceğim, ama sana sunabileceğim en fazla üç gün. Bu kadarını elde edebilirsek şanslı sayılırız. Sonra jüri çekilecek ve bir mucize gerçekleşmezse üç dakika içinde seni suçlu bulacaklar. Bugünden dokuz gün sonra idama mahkûm edileceksin, ondan bir hafta sonra da kasaptaki etler kadar ölü olacaksın. Arizonalılar ve Anayasa Mahkemesi bu duruma bayılacak. Çünkü ne kadar çabuk gerçekleşirse insanlar o kadar mutlu olur. Haftayı belki biraz uzatabilirim, ama pek ümidim yok.”</p>

    <p>“Tanrım, ama bu haksızlık!” diye bağırdı Lloyd.</p>

    <p>“Çetin bir dünyada yaşıyoruz Lloyd,” dedi Devins. “Özellikle de gazetelerin ve televizyon kanallarının deyişiyle ‘çılgın köpek katiller’ için. Suç dünyasında gerçekten büyük bir isimsin. Önemli bir habersin. Doğudaki grip salgınını bile ikinci sayfaya düşürdün.”</p>

    <p>“Ben kimseyi Pokerize etmedim,” dedi Lloyd somurtarak. “Poke yaptı. Hatta kelimeyi kendi uydurdu.”</p>

    <p>“Fark etmiyor,” dedi Devins. “Kalın kafana sokmaya çalıştığım da bu Sylvester. Yargıç mahkeme salonundan sadece bir kez çıkacak. Ben itiraz edeceğim ve yeni yönetmeliğe göre itirazım yedi gün içinde Ağır Suçlar Mahkemesi’nin elinde olmalı. Reddederlerse Anayasa Mahkemesi’ne başvurmak için yedi günüm olacak. Senin davanda dilekçemi mümkün olduğunca geç veririm. Ağır Suçlar Mahkemesi muhtemelen bizi dinlemek isteyecektir, sistem hâlâ yeni sayılır ve eleştiriye pek yer bırakmamak istiyorlar. Herhalde Karındeşen Jack’in itirazına bile kulak verirlerdi.”</p>

    <p>“İnfaz ne zaman gerçekleşir?” diye mırıldandı Lloyd.</p>

    <p>“Hiç vakit kaybetmeyeceklerdir,” dedi Devins ve gülümseyişi bir kurdunkine benzedi. Mahkemenin üyeleri, Arizonalı dört emekli yargıç. Balığa çıkmak, poker oynamak, viski içmek ve senin gibi bir zavallının ellerine düşmesini beklemekten başka yapacak işleri yok. Mahkeme salonları da aslında birbirlerine, valinin ofisine ve eyalet meclisine bağlı bir grup bilgisayar modeminden ibaret. Arabalarında, göl evlerinde, hatta teknelerinde bile modemli telefonlar var. Yaş ortalamaları yetmiş iki...”</p>

    <p>Lloyd yüzünü buruşturdu.</p>

    <p>“...hepsi de Batı’nın Kanunu’na inanıyor... kısa bir mahkeme ve suçlunun asılması. 1950’ye kadar böyleydi. Birden fazla kişiyi öldürenler için ise <em>yegâne</em> sonuçtu.”</p>

    <p>“Ulu Tanrım, konuyu böyle uzatmak zorunda mısın?”</p>

    <p>“Neyle karşı karşıya olduğunu bilmen gerek,” dedi Devins. “Sadece zalimce ve alışılmadık bir ceza almadığından emin olmak istiyorlar Lloyd. Aslında teşekkür etmen gerekir.”</p>

    <p>“<em>Teşekkür</em> mü? Bana kalsa...”</p>

    <p>“Onları Pokerize mi ederdin?” diye sordu Devins yavaşça.</p>

    <p>“Hayır, elbette hayır,” dedi Lloyd pek ikna edici olmayan bir tonla.</p>

    <p>“Yeni bir dava için vereceğimiz dilekçe reddedilecek ve bütün söylediklerim çabucak saf dışı edilecek. Şansımız yaver giderse mahkeme şahit çağırmamıza izin verir. Bana fırsat verirlerse orijinal davada ifade verenleri ve aklıma gelen herkesi çağıracağım. Bulabilirsem karakter şahidi olarak lise arkadaşlarını kürsüye çıkaracağım.”</p>

    <p>“Altıncı sınıfta okuldan ayrıldım,” dedi Lloyd hüzünlü bir şekilde.</p>

    <p>“Ağır Suçlar Mahkemesi bizi reddettikten sonra Anayasa Mahkemesi’ne dilekçe vereceğim. Aynı gün reddedilmesini bekliyorum.”</p>

    <p>Devins susup bir sigara yaktı.</p>

    <p>“Sonra ne olacak?” diye sordu Lloyd.</p>

    <p>“Sonra mı?” dedi Devins, Lloyd’un süregelen aptallığından artık bıkmıştı. “Eyalet hapishanesinde idam sırasına girecek ve elektrikli sandalyeyle olan randevuna kadar güzel yemeklerin tadını çıkaracaksın. Fazla beklemezsin.”</p>

    <p>“Yapmazlar ya,” dedi Lloyd. “Sen sadece beni korkutmaya çalışıyorsun.”</p>

    <p>“Lloyd, Ağır Suçlar Mahkemesi’ne sahip eyaletler bunu <em>hep</em> yapıyor. Şu ana kadar <em>Markham Davası</em> kararlarınca kırk kişi idam edildi. Fazladan mahkeme masrafları vergi mükelleflerine biraz daha yük bindiriyor, ama çok da fazla değil, zira sadece birinci dereceden cinayet davalarının küçük bir kısmına bakıyorlar. Ayrıca vergi mükellefleri büyük cezalara para harcanmasına pek aldırmıyor. <em>Hoşlarına</em> gidiyor.”</p>

    <p>Lloyd her an kusacakmış gibi görünüyordu.</p>

    <p>“Her neyse,” dedi Devins. “Bir savcı, sanığı ancak şüpheye yer bırakmayacak kadar suçlu görünüyorsa <em>Markham</em> kurallarına göre yargılar. Köpeği ağzında tavuk tüyleriyle yakalamak yetmiyor, kümeste yakalamak gerek. Seni de kümeste yakaladılar.”</p>

    <p>Daha on beş dakika önce yüksek güvenlik kanadındaki tezahüratlarla neşelenen Lloyd şimdi sadece bir iki haftalık ömrünün kaldığını öğreniyordu.</p>

    <p>“Korkuyor musun Sylvester?” diye neredeyse şefkatle sordu Devins.</p>

    <p>Lloyd cevap vermeden önce dudaklarını ıslatmak zorunda kaldı. “Tanrım, evet. Korkuyorum. Söylediklerine bakılırsa ölü bir adamım.”</p>

    <p>“Ölmeni istemiyorum,” dedi Devins. “Sadece korkmanı istiyorum. Mahkeme salonuna sırıtıp horozlanarak girecek olursan seni doğruca elektrikli sandalyeye oturtup şalteri indirirler. <em>Markham</em>’dan sonra gelen kırk birinci suçlu olursun. Ama bana kulak verirsen bundan kurtulma ihtimalimiz var. Kesin bir şey söylemiyorum, sadece ihtimal var diyorum.”</p>

    <p>“Dinliyorum.”</p>

    <p>“Jüriye güvenmek zorundayız,” dedi Devins. “Sokaktan toplanan on iki sıradan vatandaş. Benim istediğim, <em>Domuzcuk Winnie</em>’yi hâlâ ezbere söyleyebilecek, ölen kuşları için arka bahçelerinde cenaze töreni düzenleyen kırk yaşında kadınlardan oluşan bir jüri. Her Jüri, seçildikten sonra <em>Markham</em>’ın sonuçları üzerine bilgilendirilir. İnfazı altı ayda veya altı yılda, onlar unuttuktan çok sonra gerçekleştirilecek bir idam kararı değil bu; ölüm cezası verecekleri adam anısı hafızalarında hâlâ tazeyken toprak altında olacak.”</p>

    <p>“Ne de güzel anlatıyorsun.”</p>

    <p>Devins, ona aldırmayarak devam etti. “Bazı davalarda sırf bunu bilmek jürinin suçsuz kararı vermesine neden oldu. <em>Markham</em>’ın kötü sonuçlarından biri bu. Bazı davalarda jüri üyeleri sırf katilin kanı ellerine bulaşmasın diye serbest kalmasına izin verdi.” Bir kâğıt aldı. “<em>Markham Davası</em>’ndan sonra kırk kişi idam edildi, ama <em>Markham</em> altında talep edilen idam cezalarının sayısı <em>yetmiş.</em> Bu otuz davadan yirmi altısında jüri ‘suçsuz’ kararı verdi. Sadece dört dava Ağır Suçlar Mahkemesi’nden döndü. Biri Güney Carolina, ikisi Florida, biri de Alabama’daydı.”</p>

    <p>“Hiçbiri Arizona’da değildi yani?”</p>

    <p>“Değildi. Sana söylemiştim. Batı’nın Kanunu. O beş yaşlı adam kıçını bir tahtaya çivilemek istiyor. Sadece jüriyle bir şansımız olabilir.”</p>

    <p>“Arizona’da bu kanun altında jürilerin sanığı suçsuz bulma oranı nedir?”</p>

    <p>“On dörtte iki kişi.”</p>

    <p>“Bu oran da hiç iyi sayılmaz.”</p>

    <p>Devins’in yüzünde yine yırtıcı bir gülümseme belirdi. “O iki suçsuz kararını alanın bendeniz olduğunu belirtmeliyim. Tıpkı senin gibi su götürmeyecek şekilde suçluydu Lloyd. Yargıç Pechert, on kadın ve iki adamdan oluşan jüriye yirmi dakika boyunca nutuk çekti. Bir an beyin kanaması geçirecek sandım.”</p>

    <p>“Beni suçsuz bulurlarsa tekrar mahkemeye çıkaramazlar değil mi?”</p>

    <p>“Kesinlikle hayır.”</p>

    <p>“Yani zarı bir kez atabilirim. Ya çift gelir ya da hapı yutarım.”</p>

    <p>“Evet.”</p>

    <p>“Off,” diyerek alnını sildi Lloyd.</p>

    <p>“Durumu anladığın ve hangi noktada olduğumuzu bildiğin sürece az da olsa şansımız var.”</p>

    <p>“Anlıyorum. Ama hoşuma gittiğini söyleyemem.”</p>

    <p>“Gitse deli olduğunu düşünürdüm zaten.” Devins ellerini kavuşturarak öne eğildi. “Şimdi. Bana ve polise dedin ki... şey...” Evrak çantasının yanında duran kâğıt yığınını alıp karıştırmaya başladı. “İşte burada. ‘Ben kimseyi öldürmedim. Poke öldürdü. Öldürmek benim değil onun fikriydi. Aklını kaçırmıştı ve bence ölümü bu dünya için hayırlı oldu.’”</p>

    <p>“Evet, doğru. Ne olmuş?” diye sordu Lloyd savunmaya geçerek.</p>

    <p>“Sadece şu,” dedi Devins sakince. “Bu, Poke Freeman’dan <em>korktuğuna</em> işaret ediyor. Korkuyor muydun?”</p>

    <p>“Şey, aslında tam olarak...”</p>

    <p>“Aslında hayatın için endişeleniyordun.”</p>

    <p>“Pek öyle sayıl...”</p>

    <p>“Dehşet içindeydin. İnan buna Sylvester. Ödün patlıyordu.”</p>

    <p>Lloyd, avukatına kaşlarını çatarak baktı. İyi bir öğrenci olmaya gayret eden ama dersi bir türlü anlayamayan bir çocuğun bakışlarıydı.</p>

    <p>“Seni yönlendirmeme izin verme Lloyd,” dedi Devins. “Bunu yapmanı istemiyorum. Poke’un neredeyse her an uyuşturucu etkisi altında olduğunu ima ettiğimi düşünebilirsin...”</p>

    <p>“Ama öyleydi! <em>İkimiz</em> de uçuyorduk!”</p>

    <p>“Hayır. <em>Sen</em> değil, <em>o.</em> Ve kafayı bulduğunda çıldırıyordu.”</p>

    <p>“Doğru söylüyorsun.” Poke Freeman’ın hayaleti, Lloyd’un hafızasının koridorlarında <em>Hop! Hop!</em> diye neşeyle bağırıyor ve Burrack’teki kadını öldürüyordu.</p>

    <p>“Ve silahını birçok kez sana yöneltmişti...”</p>

    <p>“Hayır, bana asla...”</p>

    <p>“Evet, yaptı. Sen sadece bir süreliğine unuttun. Hatta bir keresinde planını desteklemezsen seni öldüreceğini söyleyerek tehdit etti.”</p>

    <p>“Eh, benim de silahım vardı...”</p>

    <p>“Bence,” dedi Devins, ona gözünü kırpmadan bakarak. “Hafızanı yoklarsan Poke’un sana silahının kurusıkı kurşunlarla dolu olduğunu söylediğini hatırlayacaksın. Hatırladın mı?”</p>

    <p>“Şimdi sen söyleyince...”</p>

    <p>“<em>Gerçek</em> kurşunlar olduğunu gördüğünde çok şaşırmıştın değil mi?”</p>

    <p>“Kesinlikle,” dedi Lloyd. Başını hararetle salladı. “Neredeyse kalbime inecekti.”</p>

    <p>“Ve tam silahını Poke Freeman’a doğrultmuştun ki vurulduğunu gördün.”</p>

    <p>Lloyd, avukatına gözleri ümitle parlayarak baktı.</p>

    <p>“Bay Devins,” dedi samimiyetle. “Aynen dediğiniz gibi oldu.”</p>

    <p class="paragraf">O sabah daha geç vakitte egzersiz avlusunda durmuş, bir yandan beyzbol maçını izliyor, bir yandan da Devins’in söylediklerini düşünüyordu ki Mathers adında iri yarı bir mahkûm gelip yakasını kavrayıverdi. Mathers’ın kafası Telly Savalas gibi tıraşlıydı ve sıcak çöl güneşi altında tehlikesizce parlıyordu.</p>

    <p>“Bir dakika,” dedi Lloyd. “Avukatım bütün dişlerimi saydı. On yedi tane var. Yani eğer...”</p>

    <p>“Evet, Shockley, bana saymış olabileceğini söyledi,” dedi Mathers. “O yüzden bunu yapmamı istedi.”</p>

    <p>Mathers’ın dizi apış arasına gömülünce Lloyd kör edici bir acıyla iki büklüm oldu. Acı o kadar keskindi ki çığlık bile atamıyordu. Ezildiklerini hissettiği testislerini tutarak yere düştü ve kıvranmaya başladı. Dünya, acının etkisiyle kıpkızıl ve bulanık görünüyordu.</p>

    <p>Ne kadar olduğunu tahmin edemediği bir süre sonra başını kaldırıp bakabildi. Mathers hâlâ ona bakıyor, kel kafası parlıyordu. Gardiyanlar kasten başka yönlere bakıyordu. Kendini karnında kor halinde, kurşundan bir top varmış gibi hisseden Lloyd gözyaşları içinde inleyip kıvranıyordu.</p>

    <p>“Kişisel bir şey değil,” dedi Mathers içtenlikle. “Sadece iş, anlarsın ya. Umarım yakayı sıyırabilirsin. <em>Markham</em> yasası berbat bir şey.”</p>

    <p>Adam uzaklaştı ve ardından bakan Lloyd kapıdaki gardiyanın, egzersiz avlusunun yan tarafındaki kamyon yükleme alanında bir rampanın tepesinde durmuş, ona bakmakta olduğunu gördü. Başparmaklarını kemerine takmış, Lloyd’a sırıtıyordu. Tüm dikkatini üzerine topladığını görünce her iki elinin ortaparmağını Lloyd’a doğru kaldırdı. Mathers duvara yaklaşınca gardiyan ona bir paket Tareyton fırlattı. Mathers paketi göğüs cebine koydu, eliyle selam verdi ve uzaklaştı. Lloyd ellerini karnına bastırarak, tortop olmuş halde yerde yatıyor ve Devins’in sözleri beyninde yankılanıyordu: <em>Dünya çok çetin Lloyd, çok çetin.</em></p>

    <p>Doğru.</p>
  </div>
</body>
</html>
