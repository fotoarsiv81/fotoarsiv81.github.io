<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">40. Bölüm</h2>

    <p>Nick Andros, Şerif Baker’ın ofisindeki yatakta huzursuzca uyuyordu. Üzerinde sadece şortu vardı ve hafifçe terlemişti. Uyumadan önce düşündüğü son şey sabahı göremeyeceğiydi; kâbuslarının gediklisi olan Kara Adam, uykunun küçük engelini geçip gerçek dünyaya geçecek ve onu öldürecekti.</p>

    <p>Garipti. Ray Booth’un yaralayıp, neredeyse yuvasından çıkaracağı gözü, iki gün boyunca sızlamıştı. Üçüncü günde, beyninin içine kumpaslar vidalanmış hissi yerini hafif bir ağrıya bırakmıştı. O gözüyle baktığında artık sadece gri bir bulanıklık görüyordu. Bu grilik içinde şekiller hareket ediyor veya hareket ediyormuş gibi görünüyordu. Ama onu mahveden yaralı gözü değil, kurşunun sıyırıp geçtiği bacağındaki yaraydı.</p>

    <p>Sıyrığı dezenfekte etmeyi ihmal etmişti. Gözündeki acı o kadar şiddetliydi ki bacağını fark etmemişti bile. Sıyrık sağ baldırından dizine kadar uzanıyordu. Ertesi gün kurşunun pantolonunda açtığı deliği şaşkınlıkla incelemişti. Bir sonraki gün, 30 Haziran’da, yaranın etrafı kızarmış ve bacağındaki bütün kaslar acımaya başlamıştı.</p>

    <p>Topallayarak Doktor Soames’un muayenehanesine gitmiş ve bir şişe oksijenli su almıştı. Bütün şişeyi, yaklaşık otuz santim uzunluğundaki yaranın üzerine boca etmişti. Bu yaptığı, at çalındıktan sonra ahırın kapısını kilitlemeye benziyordu. O akşam bütün bacağı çürük bir diş gibi zonklamaya başlamıştı. Yeni yeni kabuk bağlayan yaranın bulunduğu bölgedeki kan zehirlenmesini görebiliyordu.</p>

    <p>1 Temmuz’da penisilin bulma ümidiyle Doktor Soames’un muayenehanesine tekrar gitmişti. Bulunca bir anlık tereddütten sonra iki tane birden yutmuştu. Vücudu penisiline güçlü bir tepki gösterdiği takdirde ölebileceğini biliyordu, ama ilacı almadığı takdirde onu çok daha korkunç bir ölümün beklediğinin de farkındaydı. Enfeksiyon giderek yayılıyordu. Penisilin onu öldürmemişti, ama gözle görülür bir iyileşme de yoktu.</p>

    <p>Önceki gün öğle vakitlerinde ateşi çok yüksekti. Uzun bir süre baygın yattığından şüpheleniyordu. Bol bol yiyeceği vardı, ama yemek istemiyordu. Tek istediği, Baker’ın ofisindeki damacanadan bardaklar dolusu su içmekti. Önceki gece uykuya daldığında (ya da kendinden geçtiğinde) su neredeyse bitmişti ve daha fazlasını nasıl bulabileceğini bilmiyordu. Ateşler içindeyken pek de umursamamıştı. Yakında ölecek ve hiçbir şey için endişelenmesine gerek kalmayacaktı. Ölmek istemiyordu, ama bütün bu acılar ve endişelerden kurtulma fikri rahatlatıcıydı. Bacağı zonkluyor, kaşınıyor ve yanıyordu.</p>

    <p>Ray Booth’u öldürmesinden sonraki günlerde ve gecelerdeki uykusu, uyku gibi değildi. Uykuya daldığı an rüyalar başlıyordu. Sanki hayatı boyunca tanıdığı herkes rüyalarında onu ziyaret ediyordu. Rudy Sparkman beyaz bir kâğıdı gösteriyordu: <em>Sen bu boş sayfasın.</em> Annesi, bir başka kâğıdın beyazlığını bozarak üzerine çizgiler ve daireler çiziyordu: <em>Burada Nick Andros yazıyor hayatım. Senin ismin.</em> Jane Baker başını yastığına dayamış yatıyordu: <em>Johnny, zavallı Johnny’m.</em> Rüyalarında Doktor Soames, Şerif Baker’a gömleğini çıkarmasını söylüyordu. Ray Booth ise hep aynı şeyleri tekrarlıyordu: <em>Tutun onu... ağzını burnunu kıracağını... piç kurusu bana vurdu... sıkı tutun...</em> Nick hayatı boyunca gördüğü diğer rüyaların aksine bunlarda konuşulanları anlamak için dudak okumak zorunda kalmıyordu. Söylenenleri net bir şekilde duyuyordu. Rüyalar inanılmayacak kadar canlıydı. Bacağındaki acı onu uykusundan çekip alırken rüyalar da silikleşiyordu. Sonra yeni bir sahne beliriyor ve yine derin bir uykuya dalıyordu. Rüyalardan ikisinde daha önce hiç görmediği iki kişi vardı ve uyandığında en net hatırladığı rüyalar da bunlardı.</p>

    <p>Yüksek bir yerdeydi. Dünya, önünde bir harita gibi uzanıyordu. Çorak bir alandaydı ve gökyüzündeki yıldızlar inanılmaz bir parlaklığa sahipti. Yanında bir adam vardı... hayır bir adam değildi, adam kılığında biriydi. Sanki gerçeklik kumaşından bir figür biçilmişti ve yanında, kumaşta geride kalan kara boşluk duruyordu. Bu şeklin sesi fısıldadı: <em>Diz çöküp bana taparsan tüm bu gördüklerin senin olacak.</em> Nick başını iki yana salladı. Uçurumdan aşağı düşmekten, kara şeklin kollarını uzatıp, onu aşağı iteceğinden korkuyor, kenardan uzaklaşmak istiyordu. <em>Neden konuşmuyorsun? Neden başını sallıyorsun?</em></p>

    <p>Nick rüyasında gerçek hayatta pek çok kez yaptığı hareketi yaparak parmağını dudaklarına götürdü, ardından avucunu boğazına dayadı... sonra çok net, güzel bir sesle konuştuğunu duydu. “Konuşamam. Dilsizim.”</p>

    <p><em>Ama konuşabilirsin. İstersen yapabilirsin.</em></p>

    <p>O an duyduğu coşku ve hayretle korkusunu unutan Nick kara şekle dokunmak için elini uzattı. Ama eli şeklin omzuna yaklaşınca aniden buz kesti, o kadar soğudu ki yanmış gibi oldu. Parmaklarının eklemlerinde buz kristalleri oluşurken elini aniden geri çekti. Ve bir anda fark etti. Duyabiliyordu. Kara şeklin sesi, ava çıkmış bir gece kuşunun çığlığı, rüzgârın dur durak bilmeyen iniltisi. Bu mucizeyle dili yine tutuldu. Dünyanın, daha önce hiç tecrübe etmediği için hiç özlemediği bambaşka bir boyutu vardı ve şimdi her şey yerli yerine oturmuştu. <em>Sesleri</em> duyuyordu. Hangi sesin ne olduğunu başkalarının söylemesine gerek olmaksızın biliyordu. Çok güzellerdi. Güzel <em>seslerdi.</em> Parmaklarını gömleğinin üzerinde gezdirdi ve pamuklu kumaşın yumuşak hışırtısını mutlulukla dinledi.</p>

    <p>Kara Adam o sırada ona döndü ve Nick’in içi dehşetle doldu. Bu yaratık her neyse, mucizeleri bedavaya yaratmıyordu.</p>

    <p><em>...diz çöküp bana taparsan yapabilirsin.</em></p>

    <p>Nick ellerini yüzüne götürdü, çünkü kara şeklin bu çorak noktadan gösterdiği dünyadaki her şeyi istiyordu: şehirler, kadınlar, hazineler, kudret. Ama en çok parmaklarının gömleğini hışırdatmasını, boş bir evde gecenin sessizliğinde tıkırdayan saati, yağmurun gizemli sesini duymak istiyordu.</p>

    <p>Ama ağzından yine <em>hayır</em> kelimesi çıktı, her tarafı buz kesti ve bu kez <em>itildi.</em> Boşlukta hızla düşerken sessiz çığlıklar atıyor, bulutlar arasından geçerken bir koku yaklaşıyordu.</p>

    <p><em>Mısır</em> kokusu muydu?</p>

    <p>Evet, mısır. Bu diğer rüyaydı, bu şekilde iç içe geçmişlerdi. Mısırlar, yeşil mısırlar arasındaydı ve burnuna toprağın yaz mevsimine has kokusu, inek gübresi ve büyüyen bitkilerin kokusu geliyordu. Ayağa kalkıp kendini bulduğu sırada ilerlemeye başladı. Temmuz rüzgârının yeşil mısırlar arasından eserken çıkardığı sesleri duyduğunu fark ederek bir anlığına olduğu yerde kaldı. Bir ses daha vardı.</p>

    <p>Müzik miydi?</p>

    <p>Evet... bir tür müzik. Ve rüyasında, “Demek <em>bunu</em> kastediyorlar,” diye düşündü. Tam karşısından gelen sese doğru yürüdü. Bu güzel seslerin kaynağını merak ediyordu. Bir “piyano” muydu? Yoksa bir “boru” veya “çello” mu?</p>

    <p>Burnunda yazın ılık kokusu, başının üzerinde masmavi gökyüzü, kulaklarındaysa o harika müzik vardı. Nick, kendini hiç bu kadar mutlu hissetmemişti. Kaynağına yaklaşınca müziğe bir insan sesinin eklendiğini duydu. Koyu deri gibi yaşlı bir sesti. Sözleri, şarkı sıkça ısıtılan ve lezzetini hiç kaybetmeyen bir yahniymiş gibi ağzında yuvarlıyordu. Büyülenen Nick şarkının kaynağına doğru yürüdü.</p>

    <blockquote class="siir">
      <p><em>“Bahçeye yalnız geldim</em></p>

      <p><em>Çiy damlaları hâlâ güller üstündeyken</em></p>

      <p><em>Ve kulaklarıma gelen, duyduğum o ses</em></p>

      <p><em>Tanrı’nın... oğlu... onun sesi</em></p>

      <p><em>Benimle yürüyüp konuşuyor</em></p>

      <p><em>Ona ait olduğumu söylüyor</em></p>

      <p><em>Ve orada birlikteyken hissettiğimiz mutluluğun</em></p>

      <p><em>Eşi benzeri yok... olamaz.”</em></p>
    </blockquote>

    <p>Nick şarkının kıtası sona ererken mısırların arasından çıkarak bir açıklığa vardı. Karşısında, sol tarafında paslı bir çöp varili, sağındaysa araba lastiğinden yapılmış bir salıncak bulunan köhne bir kulübe vardı. Salıncak, yumrulu, ama hâlâ hayat dolu olan bir elma ağacının dalından sarkıyordu. Evin önünde, kıymıklı direklerle desteklenen derme çatma bir veranda vardı. Pencereler açıktı, ılık yaz esintisi eski beyaz perdeleri hafifçe uçuşturuyordu. Çatıda galvanize tenekeden yapılmış isli bir baca, tuhaf bir açıyla gökyüzüne doğru çıkıntı yapıyordu. Kulübe açıklığın ve dört bir yana uzanan mısırların tam ortasındaydı. Mısır tarlaları sadece kuzeyde, ufka uzanan bir toprak yolla bölünüyordu. Nick o an nerede olduğunu anladı: Nebraska’nın, Omaha’nın batısında, Osceola’nın biraz kuzeyinde bulunan Polk kasabasındaydı. Toprak yolun sonunda 30. Karayolu ve Platte’in kuzeyinde bulunan Columbus vardı.</p>

    <p>Verandada Amerika’nın en yaşlı kadını oturmaktaydı. Saçları pamuk gibi bembeyazdı. Üzerinde günlük bir elbise, gözlerindeyse gözlükler vardı. Öğle sonrası esintisinin uçurup gökyüzüne yükselteceği ve Jalesburg, Colorado’ya kadar götürebileceği kadar zayıf görünüyordu. Ve çaldığı enstrüman (belki onu yerde tutan onun ağırlığıydı) bir <em>gitardı. Bir gitar böyle ses çıkarıyor,</em> diye düşündü Nick rüyasında. <em>Güzel.</em> Kendini gün boyunca orada durup, Nebraska’nın ortasında, Omaha’nın batısında, Osceola’nın biraz kuzeyindeki Polk kasabasındaki mısır tarlalarının içindeki derme çatma verandada oturan yaşlı zenci kadını dinleyebilecekmiş gibi hissediyordu. Yüzü, bir eyaletin milyonlarca çizgi bulunan coğrafi haritası gibiydi. Kahverengi deri yanaklarında kanyonlar vardı, çenesi bir tepeyi, burnu bir sırtı, gözleri derin birer mağarayı andırıyordu.</p>

    <p>Eski gitarının nağmeleri eşliğinde tekrar şarkı söylemeye başlamıştı.</p>

    <blockquote class="siir">
      <p><em>“Tanrım, geri dönmeyecek misin?</em></p>

      <p><em>Ah Tanrım gelmeyecek misin?</em></p>

      <p><em>Tanrım buraya gelmeyecek misin?</em></p>

      <p><em>Çünkü şimdi... ihtiyaç zamanı</em></p>

      <p><em>Ah şimdi... ihtiyacımız var</em></p>

      <p><em>Şimdi...”</em></p>
    </blockquote>

    <p><em>Söylesene evlat, seni oraya kim mıhladı?</em></p>

    <p>Gitarı bir bebekmiş gibi kucağına koyup Nick’e yaklaşmasını işaret etti. Nick, kadına doğru yürüdü. Sadece şarkısını dinlemek istediğini söyledi, çok güzel söylüyordu.</p>

    <p><em>Eh, şarkı söylemek Tanrı’nın sersemliği, artık günün büyük bölümünde söylüyorum... Kara Adam hakkında ne düşünüyorsun?</em></p>

    <p><em>Beni korkutuyor.</em></p>

    <p><em>Korkman gerek zaten evladım. Alacakaranlıkta bir ağaçtan bile, doğru şekilde bakarsan korkmalısın. Hepimiz ölümlüyüz. Tanrıya şükürler olsun.</em></p>

    <p><em>Ama ona nasıl hayır diyeceğim? Nasıl...</em></p>

    <p><em>Nasıl nefes alıyorsun? Nasıl rüya görüyorsun? Kimse bilmiyor. Ama beni görmeye gelebilirsin, istediğin zaman. Bana Abagail Ana derler. Galiba bu civardaki en yaşlı kadınım ve hâlâ kendi ekmeğimi kendim pişiriyorum. İstediğin zaman beni görmeye gel çocuk. Arkadaşlarını da getir.</em></p>

    <p><em>Ama bundan nasıl çıkacağım?</em></p>

    <p><em>Tanrı seni kutsasın çocuğum, kimse çıkamaz. Sadece en iyisini dile ve aklına düştükçe Abagail Ana’ya gel. Tam burada olacağım, fazla dolaştığım söylenemez. Beni görmeye gel. Tam...</em></p>

    <p class="paragraf"><em>...burada olacağım...</em></p>

    <p>Nebraska mısırının tatlı kokusu ve Abagail Ana’nın çizgilerle kaplı yüzü uzaklaşırken yavaş yavaş uykudan gerçeğe döndü. Gerçek dünya, rüya dünyasının yerini almak yerine üzerini örttü ve bir süre sonra tamamen kapladı.</p>

    <p>Shoyo, Arkansas’taydı, ismi Nick Andros’tu, ömründe hiç konuşmamış ve <em>gitar</em> sesi duymamıştı... ama hâlâ hayattaydı.</p>

    <p>Oturup ayaklarını yatağın kenarından aşağı sarkıttı ve bacağına baktı. Şişlik biraz azalmıştı. Şiddetli acının yerini zonklama almıştı. İyileşiyorum, diye düşündü rahatlayarak. İyi olacağım.</p>

    <p>Ayağa kalkıp topallayarak, üzerinde sadece şortuyla pencereye gitti. Bacağında bir tutukluk vardı, ama endişe verici bir durum değildi, biraz egzersizle düzelecek türdendi. Sessiz kasabaya baktı. Buraya artık Shoyo demek mümkün değildi, Shoyo’nun cesedi demek daha doğruydu. Nick oradan o gün ayrılması gerektiğini biliyordu. Belki fazla mesafe kaydedemeyecekti, ama hiç olmazsa yola çıkmış olacaktı.</p>

    <p>Nereye gidecekti? Galiba biliyordu. Rüyalar sadece rüyaydı, ama başlangıç olarak kuzeybatıya doğru gitmesinde bir sakınca yoktu. Nebraska yönüne.</p>

    <p class="paragraf">Nick, 3 Temmuz günü saat biri çeyrek geçe bisikletle kasabadan ayrıldı. Sabah bir sırt çantasının içine gereksinim duyabileceği eşyalar, penisilin ve birkaç tane konserve koymuştu. En sevdikleri olan Campbell domates çorbası ve Chef Boyardee <em>ravioli</em>’sinden daha fazla koymuştu. Tabanca için birkaç kutu mermi ve bir de matara almayı ihmal etmedi.</p>

    <p>Caddeye çıktı ve aradığını bulana dek garajlara baktı: boyuna uygun, on vitesli bir bisiklet. Önce caddede yavaşça ilerledi, dikkatle pedal çevirerek acıyan bacağını harekete alıştırdı. Batıya doğru ilerliyor ve gölgesi kendi siyah bisikletine binerek onu takip ediyordu. Kasabanın dışındaki perdeleri kapalı, güzel evlerin önünden geçti.</p>

    <p>O gece Shoyo’nun on altı kilometre batısında bir çiftlikte kamp kurdu. 4 Temmuz gecesi neredeyse Oklahoma’ya varmıştı. O gece uyumadan önce bir başka çiftlikte durup başını göğe çevirerek bir meteor yağmurunun soğuk beyaz ışıklarıyla geceyi aydınlatmasını seyretti. Hayatında hiç bu denli güzel bir şey görmemişti. Günlerin ne getireceğini bilmiyordu ama yaşadığı için mutluydu.</p>
  </div>
</body>
</html>
