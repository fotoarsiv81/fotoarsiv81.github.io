<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">52. Bölüm</h2>

    <p>Abagail Ana sabahın erken saatlerinde, gözüne uyku girmez halde yatağında yatıyordu. Dua etmeye çalışıyordu.</p>

    <p>Işığı yakmadan kalktı ve üzerinde beyaz pamuklu geceliğiyle diz çöktü. <em>Havarinin Amelleri</em> bölümü açık olan İncil’e alnını dayadı. Şam yolundaki inatçı Talut’un din değiştirmesi. Işık onu kör etmiş, ama Şam yolunda gözlerindeki perde kalkmıştı. <em>Ameller,</em> doktrinin mucizelerle desteklendiği, İncil’in son kitabıydı ve mucizeler Tanrı’nın elinin fani dünyaya ilahi dokunuşu değil de neydi?</p>

    <p>Onun da gözlerinde perdeler vardı, bu perdelerden hiç kurtulabilecek miydi?</p>

    <p>Odadaki tek ses, lambanın hafif tıslaması, kurmalı Westclox saatinin tik takları ve kendi alçak mırıltısıydı.</p>

    <p>“Bana günahımı göster Rabbim. Ben bilemiyorum. Görmemi istediğin bir şeyin gözümden kaçtığının farkındayım. Uyuyamıyorum, tuvalete gidemiyorum ve seni hissedemiyorum Tanrım. Sanki hattı kopuk bir telefona dua eder gibiyim ve bunun için şu an çok kötü bir zaman. Ne yaptım da seni kızdırdım? Dinliyorum Tanrım. Kalbimdeki o cılız sesi dinliyorum.”</p>

    <p>Ve gerçekten de dinledi. Mafsal iltihaplı parmaklarıyla gözlerini kapadı ve kafasını temizlemeye çalışarak biraz daha öne eğildi. Ama kafasının içi tıpkı derisi gibi, iyi tohumlar bekleyen nadasa bırakılmış topraklar gibi kapkaraydı.</p>

    <p><em>Lütfen Tanrım, Tanrım, lütfen...</em></p>

    <p>Ama gözlerinin önünde beliren görüntü, mısır tarlalarına doğru uzanan yapayalnız bir toprak yola aitti. Elinde yeni boğazladığı tavuklarla dolu bir çuval taşıyan bir kadın vardı. Ve sansarlar çıkageldi. Hızla atılıp, çuvalı çekiştirmeye başladılar. Kanın kokusunu... günahın bayat, kurbanın taze kanının kokusunu almışlardı. Yaşlı kadının Tanrı’ya seslendiğini duydu ama sesi zayıf ve mızmızdı, Tanrı’ya hayırlı olanı bahşetmesi için alçakgönüllüce yalvarmak yerine huysuzca Tanrı’dan kendisini kurtarmasını talep ediyordu... işini bitirebilmek için... Tanrı’nın aklından geçenleri biliyormuş ve onun gücünü kendi amaçları doğrultusunda yönlendirebilirmiş gibi. Sansarlar daha da cüretkârca saldırmaya başladı; çuval, onlar çekiştirdikçe parçalanıyordu. Kadının ihtiyar parmakları zayıftı, güçsüzdü. Tavuklar bitince hâlâ aç olan sansarlar ona saldıracaktı. Evet. Onlar...</p>

    <p>Ama birdenbire korkuyla çığlıklar atarak karanlığın içine doğru kaçıştılar. Yarı yenmiş tavukları arkalarında bıraktılar ve kadın sevinçten havalara uçarak, <em>Tanrı beni kurtardı,</em> diye düşündü. <em>Şükürler olsun! Tanrı sadık hizmetkârını kurtardı.</em></p>

    <p><em>Tanrı değil ihtiyar. Ben.</em></p>

    <p>Hayalindeki görüntüde, ağzında korkunun bakirimsi tadını hissederek döndü. Alev alev bakan gözleri, alaycı bir sırıtışla açılmış ağzıyla dev gibi bir Rocky Dağı kurdu, mısır denizinin arasından gümüş rengi bir hayalet gibi çıkageldi. Kalın boynunda çok güzel bir gümüş tasma vardı. Tasmadan kapkara bir taş sarkıyordu. Taşın ortasında göze... veya bir anahtara benzer kızıl bir leke vardı.</p>

    <p>Kadın istavroz çıkardı ve korkunç yaratığa kem göz işareti yaptı, ama hayvanın sırıtışı büyüdü ve pembe dili, dişlerinin arasından sarktı.</p>

    <p><em>Senin için geleceğim ana. Şimdi değil ama çok yakında. Sizi köpeklerin geyikleri kovaladığı gibi süreceğiz. Hakkımda düşündüklerinin hepsiyim, bununla kalmıyorum, daha da fazlasıyım. Ben büyücüyüm. Ahir zaman sözcüsüyüm. Senin halkın beni iyi bilir ana. Bana Fatih John derler.</em></p>

    <p><em>Defol! Her şeye kadir olan Tanrı adına beni rahat bırak!</em></p>

    <p>Ama dehşete kapılmıştı! Hayalinde çuvaldaki tavukların temsil ettiği insanlar için değil, kendisi için korkmuştu. Ruhuna korku sinmişti, ruhu <em>için</em> korkuyordu.</p>

    <p><em>Tanrı’nın benim üzerimde hükmü yok ana. Kanalı zayıf.</em></p>

    <p><em>Hayır! Doğru değil bu! Ben on kişinin gücüne sahibim! Bir kartal gibi kanatlanıp...</em></p>

    <p>Ama kurt sırıtarak daha da yaklaştı. Kadın, hayvanın nefesini daha yoğun hissederek olduğu yerde büzüldü. Hissettiği dehşetin ötesi yoktu. Korkunun son raddesindeydi. Kurt aniden iki ayrı sesle konuşmaya, hem sorup hem cevaplamaya başladı.</p>

    <p><em>“Susadığımızda kim taştan su çıkardı?”</em></p>

    <p><em>“Ben çıkardım,”</em> diye cevap verdi kurt huysuz, yarı sevinçli, yarı korkulu bir sesle.</p>

    <p><em>“Bayıldığımızda bizi kim kurtardı?”</em> diye sordu sırıtan kurt. Burnu artık sadece birkaç santimetre ötedeydi ve nefesi mezbaha gibi kokuyordu.</p>

    <p><em>“Ben kurtardım,”</em> dedi kurt mızmızca. Ağzı keskin ölüm, gözleri alev doluydu. <em>“Ah, diz çöküp bana dua edin, ben çöle su getirenim, bana şükredin, ben çöle su getiren iyi ve sadık hizmetkârım ve ismim aynı zamanda Efendimin ismi...”</em></p>

    <p>Kurdun ağzı onu yutmak için bir mağara gibi açıldı.</p>

    <p class="paragraf">“...adım,” diye mırıldandı. “Tüm nimetlerin kaynağı olan Tanrıya şükürler olsun, aşağıdaki tüm kullar ona şükretsin...”</p>

    <p>Başını kaldırıp odaya sersemce baktı. İncil’i yere düşmüştü. Doğuya bakan pencereden şafağın pembeliği görülüyordu.</p>

    <p>“Ah ya Rabbim!” diye bağırdı titrek sesle.</p>

    <p><em>Susadığımızda kim taştan su çıkardı?</em></p>

    <p>Bu muydu? Gözlerine o yüzden mi perde inmiş, görmesi gerekenleri o yüzden mi gözden kaçırmıştı?</p>

    <p>Gözlerinden acı acı yaşlar akmaya başladı. Acılar içinde, yavaşça ayağa kalkarak pencereye gitti. Kalçalarıyla dizlerine keskin ağrılar giriyordu.</p>

    <p>Dışarı baktı ve o an ne yapması gerektiğini anladı.</p>

    <p>Dolaba gitti ve beyaz pamuklu geceliğini çıkarıp, yere bıraktı. Çıplak bedeni kırışıklıklarla öylesine kaplıydı ki zamanın muazzam nehrinin yatağı olabilirdi.</p>

    <p>“Arzun yerine getirilecek,” dedi ve giyinmeye başladı.</p>

    <p>Bir saat sonra Mapleton Caddesi’nden batıya, kasabanın ötesindeki ağaçlara ve dar boğazlara doğru yürüyordu.</p>

    <p class="paragraf">Stu ve Nick, Glen içeri daldığı sırada elektrik santralindeydi. Glen herhangi bir girişe gerek görmeksizin bombayı patlatıverdi. “Abagail Ana. Gitmiş.”</p>

    <p>Nick bir anda dikkat kesilerek ona baktı.</p>

    <p>“Ne diyorsun sen?” diye sordu Stu, Glen’i yanmış türbinlerin başında çalışmakta olan insanlardan uzaklaştırarak.</p>

    <p>Glen başını salladı. Yedi kilometrelik yolu bisikletiyle geldiği için hâlâ nefes nefeseydi.</p>

    <p>“Ona dün akşamki toplantıdan bahsedip kaseti dinletmek için yanına gitmiştim. Tom hakkındaki kararımızı bilsin istiyordum, zira o konuda huzursuzdum... sanırım Fran’in söyledikleri beni biraz etkiledi. Yanına erkenden gitmek istedim, çünkü Ralph bugün iki grubun daha geleceğini söylemişti. Yeni gelenleri bizzat selamlamayı sever, bilirsiniz. Neyse, saat sekiz buçuk civarında evine gidip kapıyı tıklattım. Cevap vermeyince içeri girdim. Uyuyor olsaydı gidip daha sonra tekrar dönecektim. Durumunu kontrol etmek istedim, biliyorsunuz, o kadar... <em>yaşlı</em> ki.”</p>

    <p>Nick’in bakışları Glen’in dudaklarından bir an bile ayrılmamıştı.</p>

    <p>“Ama evde yoktu. Yastığının üstünde bunu buldum.” Onlara bir parça kâğıt havlu uzattı. Üzerinde titrek harflerle yazılmış şu not vardı:</p>

    <blockquote class="duzyazi_1a">
      <p><em>Bir süreliğine gitmeliyim. Günaha girdim, Tanrı’nın niyetlerini bildiğimi sandım. Günahım, KİBİRDİ. Şimdi amellerindeki yerimi tekrar bulmam gerekiyor.</em></p>

      <p><em>Tanrı izin verirse yakında tekrar aranızda olacağım.</em></p>

      <p class="paragraf sag"><em>Abby Freemantle</em></p>
    </blockquote>

    <p>“Hay aksi,” dedi Stu. “Şimdi ne yapacağız? Ne düşünüyorsun Nick?”</p>

    <p>Nick notu alıp tekrar okudu. Sonra Glen’e geri verdi. Yüzündeki keskin ifade yerini hüzne bırakmıştı.</p>

    <p>“Sanırım toplantıyı bu akşama almamız gerekecek,” dedi Glen.</p>

    <p>Nick başını iki yana salladı. Not defterini çıkarıp bir şeyler yazdıktan sonra sayfayı koparıp Glen’e verdi. Stu, adamın omzunun üzerinden bakarak okudu.</p>

    <p>“İnsanlar niyetlenir. Tanrı yollarını açar. Abagail Ana bu sözü sever, sık sık kullanırdı. Glen, Abagail Ana’nın dikkatinin başka tarafta olduğunu sen söylemiştin; Tanrı, hayalleri, düşünceleri, her neyse. Yapılacak bir şey yok. Gitmiş. Bu gerçeği değiştiremeyiz.”</p>

    <p>“Ama tepkiler...” diye başladı Stu.</p>

    <p>“Elbette gidişi ortalığı ayağa kaldıracak,” dedi Glen. “En azından Organizasyon Komitesi olarak toplanıp bu konuyu kendi aramızda tartışmamız gerekmez mi Nick?”</p>

    <p>Nick yazdı. “Ne işe yarayacak? Elimizden hiçbir şeyin gelmeyeceği bir durum için neden toplanalım?”</p>

    <p>“Bir arama ekibi kurabiliriz. Fazla uzaklaşmış olamaz.”</p>

    <p>Nick daha önce yazdığı cümleyi iki daire içine aldı: <em>İnsanlar niyetlenir, Tanrı yollar açar.</em> Altına ekledi. “Diyelim ki onu buldun. Nasıl geri getireceksin? Zincirleyerek mi?”</p>

    <p>“Tanrım, elbette hayır!” dedi Stu. “Ama tek başına dışarıda kalmasına göz yumamayız Nick! Tanrı’yı gücendirdiğine dair çılgınca bir fikre kapılmış. Ya Eski Ahit’ten biri gibi yabani topraklarda inzivaya çekilmesi gerektiğini düşünüyorsa?”</p>

    <p>Nick, “Bence tam olarak bunu yapmak istiyor,” diye yazdı.</p>

    <p>“Al işte!”</p>

    <p>Glen elini Stu’nun koluna koydu. “Yavaşla biraz, Doğu Teksas. Olası sonuçları bir düşünelim.”</p>

    <p>“Sıçarım sonuçlarına! Yaşlı bir kadını orada tek başına ölüme terk etmekten bahsediyoruz!”</p>

    <p>“O <em>alelade</em> bir kadın değil. O Abagail Ana ve bu civarda Papa sayılır. İyi bir Katolik olsan ve Papa yürüyerek Kudüs’e gitmeye kalksa ona karşı çıkar mıydın?”</p>

    <p>“Kahretsin, ikisi aynı şey değil, bunu sen de biliyorsun.”</p>

    <p>“Hayır, ikisi aynı. Öyle. En azından Özgür Bölge ahalisi öyle görecek. Tanrı’nın ona gitmesini <em>söylemediğini</em> iddia edebilir misin Stu?”</p>

    <p>“Hayır ama...”</p>

    <p>Bir süredir yazmakta olan Nick sayfayı bazı kelimeleri okumakta zorlanan Stu’ya gösterdi. Nick’in yazısı genellikle son derece okunaklı olurdu, ama bu kez aceleyle karalayıvermişti.</p>

    <p>“Stu, bu gelişme Özgür Bölge’deki insanların moralini bozmaktan başka bir işe yaramayacak. Morallerin bozulacağından bile yüzde yüz emin değilim. İnsanlar sırf o gitti diye dağılacak değil. Tek değişen, şimdi planlarımızı yaptıktan sonra ona açıklayıp onayını almak durumunda olmayışımız. Belki böylesi daha iyidir.”</p>

    <p>“Kafayı yiyeceğim,” dedi Stu. “Bazen ondan yoldaki bir barikat gibi, bir engelmiş gibi bahsediyoruz. Bazen de Papa’ymış ve hiçbir hata yapmazmış gibi konuşuyoruz. Şu da var ki ben, onu <em>seviyorum.</em> Ne istiyorsun Nicky? Birilerinin sonbaharda kasabanın batısındaki vadilerden birinde tesadüfen cesedini bulmasını mı? Onu öylece... kargalar için kutsal bir yemek olsun diye bırakalım mı?”</p>

    <p>“Stu,” dedi Glen yumuşak bir sesle. “Gitmek onun seçimiydi.”</p>

    <p>“<em>Kahretsin,</em> ne boktan iş,” dedi Stu.</p>

    <p class="paragraf">Abagail Ana’nın gittiği haberi, öğle vaktine kadar bütün Boulder’a yayıldı. Nick’in tahmini doğru çıkmış, insanlar paniğe kapılmaktan ziyade şaşırıp üzülmüştü. Genel kanı, Abagail Ana’nın on sekizindeki genel toplantıda hangi yolun izleneceği konusunda istişare amacıyla tek başına dua etmeye gittiğiydi.</p>

    <p>“Ona Tanrı diyerek günaha girmek istemiyorum,” dedi Glen parkta öğle yemeği yerlerken. “Ama bir anlamda tanrısal bir konumda. Bir toplumun inancının gücünü ampirik obje ortadan kalktıktan sonra ne kadar zayıfladığına bakarak ölçebilirsiniz.”</p>

    <p>“Bunu açıklaman gerekecek.”</p>

    <p>“İsrailoğulları, Musa altın buzağıyı parçaladıktan sonra ona tapmayı bıraktı. Baal’in tapınağı sel sularıyla dolunca bazıları onun pek güçlü bir tanrı olmadığını düşünmeye başladı. Ama İsa yemeğe gideli iki bin sene olmasına rağmen insanlar öğretilerini yerine getirmekle kalmıyor, er geç geri döneceğine ve aynı konuma geleceğine inanarak yaşıyor ve ölüyorlar. Özgür Bölge ahalisi de Abagail Ana için aynı şekilde düşünüyor. Onlarla konuştun mu hiç?”</p>

    <p>“Evet,” dedi Stu. “İnanamıyorum. Yaşlı bir kadın orada tek başına ve hiç kimse onun için endişelenmiyor. Acaba büyük toplantıya taş tabletler üzerine yazılmış On Emir’le mi gelecek?”</p>

    <p>“Belki de öyle olur,” dedi Glen kasvetli bir ifadeyle. “Her neyse, hiç kimsenin endişelenmediği doğru değil. Ralph Brentner üzüntüden ne yapacağını şaşırdı.”</p>

    <p>“Tahmin edebiliyorum.” Glen’e dikkatle baktı. “Peki ya sen keltoş? Senin hislerin ne âlemde?”</p>

    <p>“Bana öyle demeyi bıraksan keşke. Hiç efendice bir hitap şekli değil. Bak ne diyeceğim... biraz komik aslında. Sevgili Doğu Teksas, Abagail Ana’nın insanlar üzerinde bıraktığı tanrısal etkiye karşı agnostik yaşlı kurt sosyologdan daha dayanıklı çıktı. Bence geri dönecek. Nasıl bildiğimi bilmiyorum, ama döneceğinden eminim. Frannie ne düşünüyor?”</p>

    <p>“Bilmiyorum. Onu bu sabah hiç görmedim. Kim bilir, belki Abagail Ana’nın peşinden gitmiş, şu an onunla çekirge yiyordur?” Gözleri uzaklara daldı. “Tanrım, Glen, umarım o ihtiyar iyidir.”</p>

    <p class="paragraf">Fran, Abagail Ana’nın gittiğini bile bilmiyordu. Bütün sabahı kütüphanede bahçıvanlık üzerine kitaplar okuyarak geçirmişti. İçerideki tek öğrenci kendisi değildi. Çiftçilik hakkında kitaplar okuyan birkaç kişi görmüştü. Yirmi beş yaşlarında gözlüklü bir genç, <em>Eviniz için Yedi Bağımsız Enerji Kaynağı</em> adında bir kitap okuyordu. On dört yaşlarındaki güzel sarışın kızın elindeyse <em>600 Kolay Tarif</em> kitabı vardı.</p>

    <p>Fran öğle vakti kütüphaneden ayrılarak Walnut Sokağı’nda yürümeye başladı. Dayna, Susan ve Patty Kroger ile birlikte yolculuk yapan Shirley Hammet’a rastladığında eve giden yolu yarılamıştı. Shirley o günlerden beri epey değişmişti. Kendini toplamış, dinç ve sağlıklı görünüyordu.</p>

    <p>Durup Fran’e selam verdi. “Sence ne zaman döner? Herkese soruyorum. Kasabanın gazetesi olsaydı anket bölümünü ben hazırlardım. ‘Senatör Bunghole’un petrol hakkındaki görüşlerine ne diyorsunuz?’ gibi şeyler.”</p>

    <p>“Kim ne zaman döner?”</p>

    <p>“<em>Abagail</em> Ana elbette. Neredeydin kızım sen? Buzlukta mı?”</p>

    <p>“Neler oluyor?” diye sordu Frannie telaşlanarak. “Bir şey mi oldu?”</p>

    <p>“Sorun da o ya. Kimse ne olduğunu bilmiyor.” Shirley, ona o kütüphanedeyken olup bitenleri anlattı.</p>

    <p>“Öylece... gitmiş mi yani?” diye sordu Frannie kaşlarını çatarak.</p>

    <p>“Evet. Geri gelecek elbette,” diye ekledi güvenle. “Notta öyle demiş.”</p>

    <p>“‘Tanrı isterse?’”</p>

    <p>“Eminim o kısmı sadece lafın gelişidir,” dedi Shirley, Fran’e soğukça bir ifadeyle bakarak.</p>

    <p>“Eh... umarım öyledir. Söylediğin için sağ ol Shirley. Başın hâlâ ağrıyor mu?”</p>

    <p>“Ah hayır. Artık hepsi geçti. Oyumu sana vereceğim Fran.”</p>

    <p>“Hımm?” Aklı hâlâ yeni öğrendiği haberdeydi. Shirley’in neden bahsettiğine dair hiçbir fikri yoktu.</p>

    <p>“Kalıcı <em>kurul</em> için!”</p>

    <p>“Ah. Şey, teşekkürler. Görevi isteyip istemediğimden bile emin değilim.”</p>

    <p>“Bence yüzünüzün akıyla çıkacaksınız. Sue da sen de. Gitmem lazım Fran, görüşürüz.”</p>

    <p>Fran kadından ayrılınca hızla eve yöneldi. Stu’nun daha fazlasını bilip bilmediğini merak ediyordu. İhtiyar kadının önceki akşam yaptıkları toplantıdan bu kadar kısa süre sonra ortadan kaybolması, içini batıl bir korkuyla doldurmuştu. Önemli kararlarını –batıya casus olarak kimi gönderecekleri gibi– ona danışmadan verme fikri hiç hoşuna gitmiyordu. O yokken Fran’in omuzlarındaki sorumluluk çok daha fazlaydı.</p>

    <p>Geldiğinde evde kimse yoktu. Stu’yu yaklaşık on beş dakikayla kaçırmıştı. Şeker kavanozunun altındaki notta şunlar yazılıydı: “En geç 9.30’da dönerim. Ralph ve Harold’la beraberim. Merak etme. Stu.”</p>

    <p>Ralph ve Harold mı? diye düşündü Fran ve içine aniden Abagail Ana ile alakası olmayan bir korku çöreklendi. Neden Stu için korkacaktı ki? Harold bir şey yapmaya kalkarsa Stu, onu kolayca alt ederdi. Ama Harold arkadan sinsice yaklaşırsa ve...</p>

    <p>İçi buz keserek dirseklerini kavradı. Stu’nun Harold ve Ralph ile ne yaptığını merak ediyordu.</p>

    <p><em>En geç 9.30’da dönerim.</em></p>

    <p>Of, o saate daha çok vardı.</p>

    <p>Kaşlarını çatarak mutfaktaki bankonun üstüne koyduğu çantasına baktı.</p>

    <p><em>Ralph ve Harold’la beraberim.</em></p>

    <p>Demek ki Harold’ın Araphoe’daki evi saat dokuz buçuğa kadar boş olacaktı. Elbette orada toplanmamışlarsa. Oradaysalar Fran onlara katılıp merakını giderebilirdi. Bisikletle kısa sürede orada olurdu. Evde kimse yoksa içeriyi biraz araştırır, belki içini rahatlatacak bir şey bulurdu... ya da... hayır, şimdi bunu düşünmeyecekti.</p>

    <p><em>İçini rahatlatacak mı?</em> diye dırdır etti içindeki ses. <em>Yoksa durumu daha da mı kötüleştirecek? Ya tuhaf bir şey bulursan? O zaman ne olacak? Ne yapacaksın?</em></p>

    <p>Bilmiyordu. En ufak bir fikri bile yoktu.</p>

    <p><em>Merak etme.</em></p>

    <p><em>Stu.</em></p>

    <p>Ama ediyordu. Günlüğündeki parmak izi onu endişelendiriyordu. Birinin günlüğünü çalıp özel hayatına tecavüz eden bir adamda ne ahlak ne prensip olurdu. Öyle bir adam, nefret ettiği kişinin arkasından sinsice yaklaşıp onu yüksek bir yerden aşağı itebilirdi. Ya da bir kayayla saldırabilirdi. Veya bir bıçak. Ya da tabanca.</p>

    <p><em>Merak etme.</em></p>

    <p><em>Stu.</em></p>

    <p><em>Ama Harold böyle bir şey yaparsa Boulder’da barınamazdı. O zaman ne yapardı?</em></p>

    <p>Fran bu sorunun cevabını tahmin ediyordu. Onun gibilerin gidebileceği bir yer olduğunu biliyordu. Vardı gerçekten.</p>

    <p>Sırt çantasının askılarını hızlı hareketlerle omuzlarından geçirerek evden çıktı. Üç dakika sonra parlak güneş altında Araphoe’ya doğru pedal çeviriyor, bir yandan da düşünüyordu: <em>Harold’ın oturma odasında kahve içerek Abagail Ana’nın gidişini konuşuyor olacaklar ve herkes iyi olacak. Gayet iyi.</em></p>

    <p class="paragraf">Ama Harold’ın ufak evi karanlık, boş... ve kilitliydi.</p>

    <p>Bu bile Boulder’da çok tuhaf bir davranıştı. Eski günlerde insanlar televizyonları, müzik setleri veya mücevherleri çalınmasın diye evlerinin kapılarını kilitlerdi. Ama artık televizyonlar ve müzik setleri bedavaydı. Hoş, elektrik yokken hiçbir işe yaramıyorlardı. Mücevherata gelince... isteyen Denver’a gidip çuvalla alabilirdi.</p>

    <p><em>Her şey bedavayken kapını neden kilitliyorsun Harold? Soyulmaktan en çok korkanlar hırsızlardır. Bu yüzden mi kilitledin?</em></p>

    <p>Kilit açmayı bilmezdi. Bodrumun pencerelerini denemek aklına geldiği için vazgeçip gitmek üzereydi. Zeminle aynı seviyede olan pencerelerin camları o kadar kirlenmişti ki içerisi görünmüyordu. Denediği ilk pencere zorla da olsa yana kaydı ve camdan içeri toz toprak döküldü.</p>

    <p>Fran etrafı kolaçan etti, ama ne bir ses ne bir hareket vardı. Araphoe’nun bu uzak kesimine henüz Harold’dan başka yerleşen olmamıştı. Bu da garipti. Harold suratı ayrılana kadar sırıtır, insanların sırtını sıvazlar, zamanını onlarla geçirir, istense de istenmese de memnuniyetle yardım ederdi ve insanlar ondan hoşlanırdı, Boulder’da hayli saygın bir yeri olduğu doğruydu. Ama yaşamayı seçtiği yer... bu başka bir konuydu değil mi? Seçtiği yer, Harold’ın topluma bakışı ve toplumdaki yerine dair bir ipucu veriyordu... galiba. Ya da belki sadece sükûneti tercih ediyordu.</p>

    <p>Bluzunun kirlenmesine aldırmayarak dar pencereden içeri kaydı ve bodruma indi. Pencereler artık göz hizasındaydı. Kilitleri açamadığı gibi jimnastikçi de değildi. Çıkarken üzerine basacak bir şey bulması gerekecekti.</p>

    <p>Etrafına bakındı. Bodrum katı, bir oyun odası haline getirilmişti. Babasının daima hayalini kurduğu ama hiçbir zaman gerçekleştiremediği bir şeydi ve hatırlayınca Fran’in içi burkuldu. Duvarlar yumrulu çamdandı ve dört hoparlör, içine monte edilmişti. İçi yapboz bulmaca ve kitaplarla dolu büyük bir kutu, bir elektrikli tren seti, bir de yarış arabası seti vardı. Odanın bir köşesinde, Harold’ın üzerine bir kola kasası koyduğu bir hokey masası vardı. Odanın çocuklara ait olduğu belliydi. Bir duvar, posterlerle kaplıydı. En büyüğünde George Bush ellerini kaldırarak Harlem’de bir kiliseden çıkıyordu. Suratında geniş bir gülümseme vardı. Posterde kocaman kırmızı harflerle şu yazı vardı: ROCK AND ROLL KRALINA ÇAMUR ATAMAZSINIZ!</p>

    <p>Birdenbire kendini çok uzun zamandır olmadığı kadar üzgün hissetti. Son zamanlarda şok, korku, dehşet ve tüm duyularını uyuşturan yoğun bir keder hissetmişti, ama böyle bir üzüntüyü hissetmeyeli çok olmuştu. Üzüntünün ardından Ogunquit’e, okyanusa, Maine’in tepelerine ve ağaçlarına duyduğu hasret içine çörekleniverdi. Hiçbir sebep olmaksızın aklına Ogunquit halk plajının otopark görevlisi Gus geldi ve kalbinin bir an kayıp hissi ve üzüntüyle patlayacağını sandı. Ülkeyi ikiye bölen bu dağlarda ve ovalarda ne işi vardı? Burası onun yuvası değildi. O buraya ait değildi.</p>

    <p>Boğazından bir hıçkırık yükseldi. Öylesine yalnız ve kederli bir sesti ki o gün ikinci kez elleriyle ağzını kapadı. <em>O günler artık geride kaldı Frannie. Böyle büyük bir şok hemen atlatılamaz. Zaman gerek. Ağlamak istiyorsan, sonraya bırak, Harold’ın bodrumu bunun yeri değil. Önce icabına bakılacak işler var.</em></p>

    <p>Posterin önünden geçerek merdivenlere yöneldi. George Bush’un sırıtan, mütemadiyen neşeli yüzünün önünden geçerken dudakları acı bir tebessümle kıvrıldı. Üzeri çamurlandı, orası kesin, diye düşündü.</p>

    <p>Bodrumla evin geri kalanı arasındaki kapıya vardığında kilitli olduğundan neredeyse emindi, ama yine de yokladı ve kapı hemen açılıverdi. Mutfak temiz ve düzenliydi. Öğle yemeği bulaşıkları yıkanmış, kurumaya bırakılmıştı. Küçük Coleman gazlı ocak tertemiz silinmişti... ama kızartmanın yağının kokusu, babasını gömdüğü sırada Roy Brannigan’ın Cadillac’ıyla evine gelip hayatının bu bölümüne dahil olan Harold’ın hayaleti gibi havaya sinmişti.</p>

    <p><em>Harold eve dönmek için şu anı seçerse hapı yuttum demektir,</em> diye düşündü. Bu düşünce üzerine aniden omzu üzerinden geriye baktı. Harold’ın oturma odasına açılan kapıda sırıtarak dikilmekte olduğunu göreceğinden emin gibiydi. Kimse yoktu ama kalbi nahoş bir şiddetle çarpmaya başlamıştı.</p>

    <p>Mutfakta hiçbir şey yoktu, oturma odasına geçti.</p>

    <p>İçerinin karanlığı onu tedirgin etti. Harold kapıları kilitlemekle kalmamış, perdeleri de çekmişti. Kendini bir kez daha Harold’ın kişiliğinin bilinçsiz bir dışavurumuna tanıklık ediyormuş gibi hissetti. Cesetlerin bulunduğu evlerle hayatta olanların bulunduğu evleri ayıran şey perdelerin açık olup olmamasıyken neden tüm perdeleri çekme gereği duymuştu?</p>

    <p>Oturma odası da mutfak gibi pırıl pırıldı, ama mobilyalar eski ve yıpranmıştı. Odanın en güzel yeri, önünde oturulabilecek kadar yer bulunan taş şömineydi. Fran oraya oturup düşünceli bir ifadeyle etrafına baktı. Tam kalkarken poposunun altında gevşek bir taş hissetti. Dönüp bakacaktı ki kapı çaldı.</p>

    <p>Korku, ağır bir saman balyası gibi üzerine çökmüştü. Duyduğu dehşetle adeta felç olmuştu. Nefesi kesilmişti. Altına biraz kaçırdığını daha sonra fark edecekti.</p>

    <p>Kapıya tekrar vuruldu. Beş altı seri darbe.</p>

    <p><em>Tanrım,</em> diye düşündü. <em>Çok şükür ki perdeler kapalı.</em></p>

    <p>Bu düşüncenin hemen ardından paniğe kapıldı. Bisikletini ön tarafta, görünür bir yerde bırakmamıştı. Değil mi?</p>

    <p>Kapıya tekrar vuruldu. Ardından bir kadın sesi, “Kimse yok mu?” diye sordu.</p>

    <p>Fran kıpırdamadan bekledi. Bisikletini arka tarafa, Harold’ın astığı çamaşırların altına bıraktığını hatırladı. Ön taraftan görülmesi mümkün değildi. Ama Harold’ın ziyaretçisi arka kapıyı denemeye yeltenirse...</p>

    <p>Kapının tokmağı sabırsız yarım daireler halinde sağa sola döndü.</p>

    <p><em>Her kimse umarım kilitler konusunda benden daha iyi değildir,</em> diye düşündü Frannie. Sonra içinden aniden yükselen çılgınca gülme isteğini bastırmak için elleriyle ağzım kapattı. Pantolonundaki ıslaklığı fark etmişti. <em>En azından korkudan altıma sıçmadım,</em> diye düşündü Fran. <em>Şimdilik.</em> Korku dolu, histerik gülme krizi yine kendini gösterdi ve Fran krizi bastırdı.</p>

    <p>Uzaklaşan ayak seslerini duyunca içi inanılmaz bir rahatlama hissiyle doldu.</p>

    <p>Sonraki hareketi düşünmeden yapılmış bir hareketti. Ön kapıya koştu ve gözünü camın kenarındaki dar çatlağa dayadı. Uzun, siyah saçlarında bembeyaz bir tutam olan bir kadın gördü. Kaldırıma bıraktığı Vespa motosiklete bindi. Motorunu çalıştırdıktan sonra başını geriye atarak saçlarını topladı.</p>

    <p><em>Larry’yle birlikte gelen Cross adındaki kadın! Harold’ı tanıyor mu?</em></p>

    <p>Nadine motosikleti vitese taktı ve kısa süre sonra gözden kayboldu. Fran derin bir iç geçirdi ve bacakları pelteye döndü. Yüzeyin hemen altında bekleyen, titrek ve rahatlamayla dolu olacağını tahmin ettiği kahkahayı serbest bıraktı, ama gülmek yerine gözyaşlarına boğuldu.</p>

    <p>Beş dakika sonra sinirleri evi daha fazla aramayı kaldıramaz halde, duvarın dibine çektiği hasır sandalyeye basarak bodrum penceresinden dışarı çıktı. Çıktıktan sonra sandalyeyi şüphe çekmeyecek bir mesafeye itti. Sandalye eski yerinde değildi, ama insanlar böyle şeylere pek dikkat etmezdi... zaten kola saklamak hariç Harold bodrumu pek kullanmıyor gibi görünüyordu.</p>

    <p>Pencereyi kapatıp bisikletine atladı. Duyduğu yoğun dehşet yüzünden kendini hâlâ güçsüz hissediyor ve midesi hafifçe bulanıyordu. En azından pantolonum kuruyor, diye düşündü. Bir daha hırsız gibi bir eve girdiğinde altını tutmayı bil, Frances Rebecca.</p>

    <p>Harold’ın evinin arka bahçesinden çıktı ve Araphoe’dan mümkün olduğunca süratli bir şekilde uzaklaştı. On beş dakika sonra eve gelmişti.</p>

    <p>İçerisi son derece sessizdi.</p>

    <p>Günlüğünü açıp çikolatalı parmak izine baktı ve Stu’nun nerede olduğunu düşündü.</p>

    <p>Acaba Harold onun yanında mıydı?</p>

    <p><em>Ah, Stu. Lütfen eve dön. Sana ihtiyacım var.</em></p>

    <p class="paragraf">Stu öğle yemeğinden sonra Glen’in yanından ayrılıp eve gelmiş, Abagail Ana’nın nerede olabileceğini düşünerek oturma odasında oturmuştu. Tam Nick ve Glen’in her şeyi oluruna bırakmakta haklı olup olmadığını düşünürken kapı çaldı.</p>

    <p>“Stu?” diye seslendi Ralph Brentner. “Hey, Stu, evde misin?”</p>

    <p>Harold Lauder onunla birlikteydi. Harold’ın sırıtışı biraz azalmış ama tamamen yok olmamıştı. Cenaze töreni esnasında ciddiyetini korumaya çalışan neşeli bir konuk gibi görünüyordu.</p>

    <p>Abagail Ana’nın ortadan kaybolmasıyla perişan olan Ralph, Boulder Deresi’nden su getiren bir gruba yardım etmekten dönen Harold’la yarım saat önce karşılaşmıştı. Ralph, anlatacak hüzünlü bir hikâyesi olan herkesi dinlemeye ve teselli etmeye hazır olan... ve karşılığında hiçbir şey istemiyormuş gibi görünen Harold’dan hoşlanıyordu. Ralph, ona, Abagail Ana’nın ortadan kayboluşunu anlatmış, onun için duyduğu endişelerden bahsetmişti. O gece dönmeyecek olursa karanlıkta düşüp bir yerini kırabilir veya kalp krizi geçirip ölebilirdi.</p>

    <p>“Ayrıca biliyorsun neredeyse her gün öğleden sonra yağmur yağıyor,” dedi Ralph, Stu fincanına kahve doldururken. “Islanırsa kesin üşütür. Sonra da zatürre olması işten değil.”</p>

    <p>“Ne yapabiliriz?” diye sordu Stu, onlara. “İstemiyorsa onu geri dönmesi için zorlayamayız.”</p>

    <p>“Orası öyle,” dedi Ralph. “Ama Harold’ın çok iyi bir fikri var.”</p>

    <p>Stu’nun bakışları Harold’a döndü. “Nasılsın Harold?”</p>

    <p>“Gayet iyiyim. Ya sen?”</p>

    <p>“İyiyim.”</p>

    <p>“Ya Fran? Ona iyi bakıyor musun?” Harold’ın gözleri onunkilerden bir an bile ayrılmamıştı ve içlerinde hâlâ o belli belirsiz neşe pırıltısı vardı ama Stu bir an için Harold’ın gözlerinin eskiden yaşadığı yerdeki Brakeman Madeni’nin suyunun yüzeyindeki gün ışığı yansımasını andırdığını düşündü. Su çok güzel görünürdü, ama güneşin asla ulaşamadığı kapkara derinliklere inerdi ve geçen yıllar boyunca dört küçük çocuk orada hayatını kaybetmişti.</p>

    <p>“Elimden geleni yapıyorum. Aklından geçen şu fikir neymiş Harold?”</p>

    <p>“Bak, Nick’i anlıyorum. Glen’i de öyle. Özgür Bölge’nin Abagail Ana’yı teokratik bir sembol olarak gördüğünü düşünüyorlar... ve çok yakında bölge adına konuşabilecekler değil mi?”</p>

    <p>Stu kahvesinden bir yudum aldı. “Teokratik sembol derken neyi kastediyorsun?”</p>

    <p>“Tanrı ile yapılmış bir anlaşmanın dünyevi sembolü diyebilirim,” dedi ve gözleri hafifçe perdelendi. “Aşai Rabbani veya Hindistan’daki kutsal inekler gibi.”</p>

    <p>Stu bunun üzerine biraz sinirlendi. “Evet, çok iyi. Şu inekler... caddelerde yürümelerine göz yumuyorlar ve trafik sıkışıyor değil mi? Canlarının istediği yere girip çıkıyorlar, hatta isterlerse şehri terk edip gidiyorlar.”</p>

    <p>“Evet,” dedi. “Ama o ineklerin çoğu hasta Stu. Hepsi açlık sınırında yaşıyor. Bazıları veremli. Bunun tek sebebi bir sembol oluşları. İnsanlar Tanrı’nın onları gözetip koruyacağına inanıyor. Tıpkı buradakilerin onun Abagail Ana’yı koruyacağına inanması gibi. Ama zavallı bir ineğin hasta ve acılar içinde başıboş dolaşmasına göz yuman bir Tanrı, bana ters.”</p>

    <p>Ralph olduğu yerde huzursuzca kıpırdandı. Stu, onun ne hissettiğini çok iyi anlıyordu. Aynı hissi kendisi de paylaşıyor ve Abagail Ana hakkındaki duygularını ölçme fırsatı buluyordu. Harold’ın küfre yaklaştığını hissetmişti.</p>

    <p>“Her neyse,” dedi Hindistan’daki kutsal inekleri bir kenara bırakan Harold canlı bir sesle. “İnsanların Abagail Ana’ya yönelik düşüncelerini değiştiremeyiz...”</p>

    <p>“Değiştirmek istemeyiz zaten,” diye ekledi Ralph çabucak.</p>

    <p>“Elbette!” dedi Harold. “Ne de olsa hepimizi o bir araya getirdi. Kısa dalga aracılığıyla da değil. Benim fikrim, motosikletlerimize atlayıp bugünü Boulder’ın batısını keşfetmekle geçirmek. Birbirimizden uzaklaşmazsak telsizler aracılığıyla haberleşebiliriz.”</p>

    <p>Stu başını sallıyordu. Zaten o da başından beri böyle bir şey yapmak istiyordu. Kutsal inekler olsun olmasın, Tanrı olsun olmasın ihtiyar bir kadını tek başına böyle bir tehlikeye atmak doğru değildi. Bunun dinle bir ilgisi yoktu.</p>

    <p>“Ve onu bulursak,” diye devam etti Harold. “İstediği bir şey olup olmadığını sorabiliriz.”</p>

    <p>“Kasabaya dönmek gibi,” diye araya girdi Ralph.</p>

    <p>“En azından gözümüz üstünde olur,” dedi Harold.</p>

    <p>“Pekâlâ,” dedi Stu. “Bence bu harika bir fikir Harold. Bir dakika izin verin Fran’e bir not bırakayım.”</p>

    <p>Notu yazarken içindeki, dönüp omzu üzerinden Harold’a bakma, o bakmıyorken ne yaptığını, yüzünde nasıl bir ifade olduğunu görme dürtüsünden kurtulamadı.</p>

    <p class="paragraf">Harold, Boulder ve Nederland arasındaki virajlı yola bakmak istemişti, çünkü Abagail Ana’yı orada bulma ihtimalinin çok düşük olduğuna inanıyordu. O çılgın orospu şöyle dursun, kendisinin bile bir günde Boulder’dan Nederland’e yürüyebileceğinden şüpheliydi. Ama manzara güzeldi ve bu şekilde düşünmek için fırsat bulmuştu.</p>

    <p>Saat yediye çeyrek vardı ve artık dönüş yolundaydı. Honda’yı bir dinlenme alanında park etmişti. Piknik masalarından birine olurmuş, bir kola içip birkaç Slim Jim yiyordu. Honda’nın gidonunda asılı olan telsizden çıtırtılarla karışık Ralph Brentner’ın kesintili sesi yükseldi. Telsizlerin menzili fazla uzun değildi ve Ralph Flagstaff Dağı’nda bir yerdeydi.</p>

    <p>“...Sunrise Amfitiyatrosu... görünürde yok... fırtına var.”</p>

    <p>Ardından Stu’nun sesi daha gür bir şekilde yükseldi. Harold’ın bulunduğu yerden sadece altı kilometre uzakta olan Chautauqua Parkı’ndaydı. “Tekrar et Ralph.”</p>

    <p>Ralph avazı çıktığı kadar bağırdı. Beynindeki bir damarı patlatırsa şaşmamak gerekirdi. Günü ne muhteşem bir olayla bitirirlerdi ama! “Hiçbir yerde ondan iz yok! Hava kararmadan geri dönüyorum! Tamam!”</p>

    <p>“Tamam,” dedi Stu cesareti kırılmış gibi bir ses tonuyla. “Orada mısın Harold?” Slim Jim yüzünden yağlanan ellerini kot pantolonuna sürten Harold yerinden kalktı. “Harold? Harold Lauder! Duyuyor musun?”</p>

    <p>Harold ortaparmağını –Ogunquit Lisesi’ndeki öküzlerin tabiriyle sikme parmağını– telsize doğru kaldırdı; sonra konuşma mandalına bastırarak nazik, ama tam uygun ölçüde hayal kırıklığı barındıran bir sesle, “Buradayım,” dedi. “Hendekte bir şey gördüğümü sanıp biraz uzaklaşmıştım. Sadece eski bir ceketmiş. Tamam.”</p>

    <p>“Pekâlâ. Chautauqua’ya gelsene Harold. Ralph’i burada birlikte bekleriz.”</p>

    <p>Emir vermeye bayılıyorsun değil mi, göt herif? Sana verecek bir şeyim var. Bekle.</p>

    <p>“Duyuyor musun Harold?”</p>

    <p>“Evet. Pardon Stu, dalmışım. On beş dakikaya kadar oradayım.”</p>

    <p><em>“Bunları duydun mu Ralph?”</em> diye bağırdı Stu, Harold’ın yüzünü buruşturmasına sebep olarak. Sırıtarak Stu’ya yine ortaparmağını kaldırdı. Bunu duy, vahşi batılı pezevenk.</p>

    <p>“Anlaşıldı, Chautauqua Parkı’nda olacaksınız.” Ralph’in sesi yoğun parazit yüzünden güçlükle duyuluyordu. “Geliyorum. Tamam.”</p>

    <p>“Ben de geliyorum,” dedi Harold. “Tamam.”</p>

    <p>Telsizi kapadı, antenini indirdi ve tekrar gidona astı. Ama motoru çalıştırmak yerine bir süre Honda’nın üzerinde oturdu. Üzerinde ordu malı bir ceket vardı. Kalın ceket, bin sekiz yüz metre yükseklikte motosiklet kullanmak için idealdi. Ama bir işlevi daha vardı. Fermuarlı ceplerinden birinde, bir Smith &amp; Wesson 38’lik saklıydı. Harold tabancayı çıkarıp elinde evirip çevirdi. Dolu olan tabanca, sanki varoluş amaçlarının ciddiyetinin ağırlığını taşıyordu: ölüm, imha, suikast.</p>

    <p>Bu akşam mı?</p>

    <p>Neden olmasın?</p>

    <p>Bu keşif gezisi fikrini sırf Stu ile amacı doğrultusunda yeterince baş başa kalabilmek için öne sürmüştü. Görünüşe bakılırsa aradığı fırsat on beş dakika sonra Chautauqua Parkı’nda eline geçecekti. Ama bu gezinin bir amacı daha vardı.</p>

    <p>Boulder’ın yukarısında, Patty Hearst’ün firari olduğu dönemde bir gece kaldığı iddiasıyla gündeme gelmeye çalışan zavallı bir kasaba olan Nederland’e kadar gitmeye niyetlenmemişti aslında. Ama Honda bacaklarının arasında sorunsuzca homurdanırken giderek daha yukarı tırmanmış, buz gibi soğuk hava yüzüne sertçe çarparken bir şey olmuştu.</p>

    <p>Masanın bir ucuna mıknatıs, diğer ucuna bir metal parçası koyarsanız hiçbir şey olmaz. Ama metal parçasını yavaş yavaş mıknatısa yaklaştırırsanız (bu görüntüyü bir an zihninde tutarak tadını çıkardı ve o gece günlüğüne yazmayı kendi kendine hatırlattı) öyle bir an gelir ki itişiniz, metali olması gerekenden daha öteye götürmeye başlar. Metal parçası durur ama isteksizce durmuş gibi görünür. Sanki canlanmıştır ve canlılığının bir parçası, ataletsizlikle ilgili fizik kanunlarına duyduğu öfkedir. Bir iki ufak dürtmeden sonra metal parçasının masanın üstünde neredeyse titrediğini, şaka malzemeleri satan dükkânlarda rastlayabileceğiniz, içlerinde canlı kurtçuklar olan tahta boğumları gibi görünen Meksikalı hoplayan fasulyeler gibi kıpırdadığını görürsünüz. Bir hamle daha ve sürtünme/eylemsizlik ve mıknatısın çekimi arasındaki denge diğer yöne kaymaya başlar. Artık tamamen hayata gelmiş metal parçası kendiliğinden hareket etmeye başlar ve sonunda hızla metale yapışıp orada kalır.</p>

    <p>Korkunç, büyüleyici bir süreç.</p>

    <p>Bilinen dünya haziranda sona erdiğinde çekimin gücü hâlâ anlaşılmamıştı, ama Harold (zihni hiçbir zaman mantıklı/bilimsel bir yol izlememişti) bu gibi konular üzerinde çalışan fizikçilerin, yerçekimi fenomeniyle iç içe geçmiş olduğunu ve yerçekiminin evrenin kilidi olduğunu düşündüklerini sanıyordu.</p>

    <p>Harold batıya, Nederland’e doğru giden yolu tırmanır, havanın giderek soğuduğunu hisseder, fırtına bulutlarının daha da yüksekteki tepeler üzerinde toplanışını görürken o sürecin kendi içinde başladığını hissetti. Denge noktasına yaklaşıyordu... ve ondan kısa bir süre sonra geri dönüşü olmayan noktayı geçecekti. Mıknatıstan, ufacık bir itişin onu, uygulanan gücün normal şartlarda gerektirdiği mesafenin çok daha fazlasını katetmesine yol açacağı uzaklıktaydı. Titreşimi içinde hissedebiliyordu.</p>

    <p>Hayatı boyunca kutsal bir deneyime en fazla yaklaştığı an buydu. Gençler kutsal olanı inkâr eder, çünkü onu kabul etmek, bütün ampirik objelerin eninde sonunda ölümle karşılaşacağını kabul etmek anlamına gelir. Harold da inkâr etmişti. İhtiyar kadınla Kara Adam’ın, yani Flagg’in bir tür medyum olduğunu düşünmüştü. İnsan bedeninde birer radyo vericisinden öte değillerdi. Asıl güçleri, birbirinden çok farklı olan sinyallerinin etrafında toplanan güruhlarda olacaktı. Harold böyle düşünüyordu.</p>

    <p>Ama Honda’sını Nederland’in sıradan anacaddesinin sonunda park etmiş, çamlar arasından esen kış rüzgârının iniltisini dinlerken basit bir manyetik çekimden çok daha fazlasını hissetmişti. Batıdan mantıksız, olağanüstü bir gücün yayıldığını fark etti. Öylesine muazzam bir çekimdi ki kavramaya çalışmak aklını kaybetmekle eşdeğer olabilirdi. Denge noktasından uzaklaşmaya cüret ederse iradesinin tamamen yok olacağını hissetti. Elleri boş bir halde gidecekti.</p>

    <p>Ve Kara Adam bu yüzden, aslında suçlanmasını gerektirecek bir kabahati olmamasına rağmen, onu öldürecekti.</p>

    <p>Böylece intihar fikriyle uçurumun kenarından aşağı uzun süre bakmış birinin kenardan uzaklaştığında duyduğu buz gibi rahatlamayla geldiği yöne döndü. Ama isterse o akşam gidebilirdi. Evet, Redman’ı yakın mesafeden ateşlenmiş tek bir kurşunla öldürebilirdi. Sonra Oklahomalı ahmak gelene kadar sessizce, sakince beklerdi. Onun da şakağına bir kurşun yeterdi. Silah sesleri kimseyi kaygılandırmazdı, bölgede geyik avlayan çoktu.</p>

    <p>Saat altı elliydi. Yedi buçuğa kadar ikisinin de işini bitirebilirdi. Fran ortalığı on buçuktan önce velveleye vermezdi. O saatte Honda’sı üzerinde, günlüğü sırt çantasında, çoktan batıya doğru yola koyulmuş olurdu. Ama orada öylece oturur, zamanın akıp gitmesine göz yumarsa planlarını hayata geçiremezdi elbette.</p>

    <p>Motosikletin motoru ikinci denemede çalıştı. İyi bir aletti. Harold gülümsedi. Harold sırıttı. Harold’ın yüzü neşeyle parladı. Chautauqua Parkı’na doğru ilerlemeye başladı.</p>

    <p class="paragraf">Stu, Harold’ın motosikletinin homurtusunu duyduğunda alacakaranlık çöküyordu. Bir dakika sonra Honda’nın farının ışığının motosiklet ilerledikçe ağaçlar arasında belirip kaybolduğunu gördü. Ardından onu aramakta olan Harold’ın sağa sola çevrilen kasklı başını fark etti.</p>

    <p>Taş bir mangalın kenarında oturan Stu elini sallayarak Harold’a seslendi. Harold, onu fark edip el sallayarak karşılık verdi ve ikinci viteste yaklaşmaya başladı.</p>

    <p>Stu üçünün ortak bir amaçla geçirdiği günden sonra Harold hakkında hatırı sayılır ölçüde iyi düşünmeye başlamıştı... hatta o zamana dek hiç olmadığı kadar olumlu olduğu söylenebilirdi. Elle tutulur bir sonuç vermemiş olsa da Harold’ın fikri son derece iyiydi. Ve Harold, Nederland yolunu aramakta ısrar etmişti... kalın ceketine rağmen yukarısı epey soğuk olmalıydı. Stu yaklaşmakta olan Harold’ın yüzünde her zaman görmeye alıştıkları gülümsemesinin, daha çok yüz buruşturmayı andırdığını düşündü; yüz ifadesi gergin, teni bembeyazdı. Herhalde arama çalışmalarından sonuç alamamanın verdiği düş kırıklığı yüzündendi. Frannie ile Harold’a olan davranışları yüzünden içinde ani bir suçluluk hissi belirdi. Yüzüne yapışan gülümsemesi ve aşırı dostane tavrı bir tür kamuflajmış gibi davranıp ona haksızlık etmişlerdi. Harold’ın hayatında yepyeni bir sayfa açmaya çalıştığına, böyle bir şeyi ilk kez denediği için çabalarının biraz eğreti duruyor olabileceğine ihtimal vermişler miydi? Stu vermediklerini kabul etti.</p>

    <p>“Bir şey bulamadın ha?” diye sordu Harold’a taş mangalın üstünden inerken.</p>

    <p><em>“De nada,”</em> dedi Harold. Sırıtışı tekrar belirdi, artık iyice otomatikleşmişti. Kâğıt gibi bembeyaz kesilmiş yüzü bir garipti. Ellerini ceketinin ceplerine sokmuştu.</p>

    <p>“Boş ver. Yine de çok iyi bir fikirdi. Kim bilir, belki geri dönmüştür ve şu an evindedir. Eğer değilse yarın yine aramaya çıkarız.”</p>

    <p>“Bir cesedi aramaya dönüşebilir.”</p>

    <p>Stu iç geçirdi. “Belki... evet, belki. Akşam yemeğini bizimle yemeye ne dersin Harold?”</p>

    <p>“Ne?” Harold ağaçların iyice koyulaşan gölgesi içinde büzülür gibi oldu. Gülümsemesi çok gergindi.</p>

    <p>“Akşam yemeği,” dedi Stu sabırla. “Frannie de seni gördüğüne sevinecektir. Ciddiyim. Gerçekten sevinir.”</p>

    <p>“Şey, olabilir,” dedi hâlâ tedirgin görünen Harold. “Ama ben... şey, ona karşı bir şeyim vardı, biliyorsun. Belki bir süre görüşmesek daha iyi. Kişisel bir şey değil. İlişkiniz gayet iyi gidiyor gibi görünüyor.” Gülümsemesi tazelenen bir içtenlikle parladı. Bulaşıcıydı. Stu karşılık vermeden duramadı.</p>

    <p>“Sen bilirsin Harold. Kapımız daima açık.”</p>

    <p>“Teşekkürler.”</p>

    <p>“Hayır, asıl benim sana teşekkür etmem lazım,” dedi Stu ciddi bir ifadeyle.</p>

    <p>Harold gözlerini kırpıştırdı. “Bana mı?”</p>

    <p>“Herkes oluruna bırakmaya razıyken aramamıza ön ayak olduğun için. Sonuç alamamış olsak bile. Elini sıkmak isterim.”</p>

    <p>Stu elini uzattı. Harold bir an uzatılan ele boş gözlerle baktı ve Stu elinin boş kalacağını düşündü. Sonra Harold sağ elini cebinden çıkardı –çıkarırken bir şeye, belki de fermuara takılmış gibi oldu– ve Stu’nun elini hemen sıkıp çekti. Eli sıcak ve biraz da terliydi.</p>

    <p>Stu, onun önüne geçerek yola baktı. “Ralph’in şimdiye kadar varmış olması gerekirdi. Umarım o kahrolası dağdan inerken başına bir şey gelmemiştir. O... ah, işte geliyor.”</p>

    <p>Stu yolun kenarına doğru yürüdü. İkinci bir ışık ağaçların arasında belirip kayboluyordu.</p>

    <p>“Evet, bu o,” dedi Harold, Stu’nun arkasından garip bir sesle.</p>

    <p>“Yanında biri var.”</p>

    <p>“N... ne?”</p>

    <p>“Bak.” Stu ikinci motosikletin ışığını gösterdi.</p>

    <p>“Ah.” Yine o garip ses tonu. Stu dönüp, ona baktı.</p>

    <p>“İyi misin Harold?”</p>

    <p>“Yorgunum sadece.”</p>

    <p>Nadine’in Vespa’sını Harley gibi gösteren ikinci motosikletin üstünde Glen Bateman vardı. Nick Andros, Ralph’in arkasına binmişti. Nick hepsini Ralph ile paylaştıkları evde kahve veya brendi içmeye davet etti. Stu kabul etti, ama hâlâ yorgun ve gergin görünen Harold affını istedi.</p>

    <p><em>Hayal kırıklığına uğramış gibi görünüyor,</em> diye düşündü Stu. Ona karşı ilk kez sempati duyduğunu ve bunun için bir hayli gecikmiş olduğunu fark etti. Nick’in davetini kendi de tekrarladı, ama Harold başını iki yana sallayarak dinlenmesi gerektiğini, eve gidip yatacağını söyledi.</p>

    <p class="paragraf">Harold eve vardığında o kadar kötü titriyordu ki anahtarı kilide zor soktu. Nihayet açabildiğinde, peşinde bir manyağın olduğundan şüpheleniyormuşçasına ok gibi içeri daldı. Kapıyı sertçe ardından kapattı, kilitledi, sürgüyü itti. Sonra histerik gözyaşlarının eşiğinde sırtını kapıya dayadı, başını arkaya yasladı ve gözlerini yumdu. Kontrolünü biraz olsun kazandığında el yordamıyla oturma odasına gitti ve gaz lambalarının üçünü de yaktı. Oda aydınlandı, aydınlık iyiydi.</p>

    <p>En sevdiği koltuğa oturup gözlerini kapadı. Kalp atışları biraz yavaşladığında şöminenin yanına giderek gevşek taşı çıkardı ve günlüğünü aldı. Günlüğü elinde tutmak onu sakinleştirmişti. Defterikebir, ödenecek borçların, tahsil edilen ödemelerin, biriken faizlerin kaydedildiği bir defterdi. Tüm hesaplar ona işlenirdi.</p>

    <p>Arkasına yaslanıp kaldığı yeri açtı ve bir anlık duraksamadan sonra yazdı: <em>14 Ağustos 1990.</em> Neredeyse bir buçuk saat boyunca yazdı, kalemi bir satırdan diğerine kayıyor, sayfalar birbirini izliyordu. Yazdığı süre boyunca yüzünde vahşi bir alaycılık, ağırbaşlılık, dehşet, neşe, incinmişlik ve ardından bir sırıtış belirdi. Bitirdikten sonra ağrıyan sağ elini dalgınca ovarak yazdıklarını okudu <em>(“Bunlar bana hiçbir zaman yazmamış olan dünyaya mektuplarımdır...”).</em></p>

    <p>Günlüğü ve taşı yerine koydu. Sakinleşmişti, içindekilerin hepsini dökmüştü. Dehşetiyle hiddetini sayfalara aktarmış, geriye kararlılığı kalmıştı. Bu iyiydi. Bazen yazma eylemi kendini daha gergin hissetmesine yol açıyordu. İçinden geçeni olduğu gibi yazmadığı zamanlarda oluyordu bu. Ya da gerçeğin kör bıçağını, kestiği yerden kan çıkaracak kadar bileyecek çabayı sarf etmediği zamanlarda. Ama o akşam günlüğü sakin bir ruh hali içinde yerine koymuştu. Öfke, korku ve düş kırıklığı sayfalardaki yerini almıştı. Üzerlerine yerleştirdiği taş, o uyurken tüm duygularını içeride tutacaktı.</p>

    <p>Perdelerden birini çekerek sessiz caddeye baktı. Dalgınca dışarıyı izlerken 38’liği çıkarıp dördünü birden gebertmeye ne kadar yaklaştığını düşündü. Kutsallık taslayan o aşağılık organizasyon komitelerinin de böylece sonu gelmiş olurdu. Onlarla işi bittiğinde çoğunluk ortadan kalkmış olacaktı.</p>

    <p>Ama son anda sağduyusu baskın çıkmıştı. Tabancayı bırakıp hain pezevengin elini sıkmayı başarmıştı. Nasıl becerdiğini hiç bilmiyordu, ama Tanrıya şükür yapabilmişti. Dehanın belirtisi bekleme yeteneğiydi... o da bekleyecekti.</p>

    <p>Uykusu gelmişti. Uzun ve yoğun bir gün olmuştu.</p>

    <p>Gömleğinin düğmelerini çözerken lambaların ikisini söndürdü, sonuncuyu da yatak odasına giderken eline aldı. Mutfağın önünden geçerken olduğu yerde donakaldı.</p>

    <p>Bodrum kapısı açıktı.</p>

    <p>Kapıya gidip lambayı havaya kaldırdı ve üç basamak indi. Korku kalbine dolarak sükûneti yok etti.</p>

    <p>“Kim var orada?” diye seslendi. Cevap gelmedi. Hava hokeyi masasını görebiliyordu. Posterleri de. Renkli çizgilerle bezeli kroket tokmakları raftaki yerlerinde duruyordu.</p>

    <p>Üç basamak daha indi. “İçeride biri mi var?”</p>

    <p>Hayır, bodrumun boş olduğunu hissedebiliyordu. Ama bu, korkusunu gidermiyordu.</p>

    <p>Basamakların tamamını inerek lambayı başının üzerine kaldırdı; tam karşısında canavar gibi kocaman gölgesi belirdi.</p>

    <p>Şurada, yerde bir şey mi vardı? Evet, yanılmamıştı.</p>

    <p>Oyuncak araba pistinin arkasından geçerek Fran’in içeri girdiği pencereye yöneldi. Yerde açık kahverengi bir toz öbeği vardı. Harold, lambayı öbeğin yanına koydu. Tam ortasında, parmak izi kadar belirgin bir tenis ayakkabısı izi vardı... çizgiler zikzaklar halinde değil, daireler halindeydi. Uzun bir süre dikkatle bakıp izi zihnine kazıdıktan sonra tozları bir tekmeyle dağıttı. Yüzü, Coleman lambanın aydınlığında balmumundan yapılmış gibiydi.</p>

    <p>“Bunun hesabını vereceksin!” dedi haşin bir sesle. “Her kimsen, bedelini ödeyeceksin! Evet, ödeyeceksin! Kaçışın yok!”</p>

    <p>Merdivenleri tırmandı ve haneye tecavüzden başka izler arayarak evin bir ucundan diğerine gitti. Hiçbir şey bulamadı. Son olarak oturma odasına gitti. Uykudan eser kalmamıştı. Defterikebir fikri zihninde gece yarısı patlayan bir fişek gibi belirdiğinde birinin –belki bir çocuk– sırf meraktan girmiş olabileceğini düşünüyordu. İçeri giriş sebebi öyle aşikâr, öyle korkunçtu ki az kalsın tamamen gözden kaçıracaktı.</p>

    <p>Şömineye koştu, gevşek taşı çıkardı ve günlüğü yerinden çekip aldı. Defterin ne kadar tehlikeli olduğu gerçeğini ilk kez her yönüyle kavrıyordu. Biri bulduysa her şey sona ermiş demekti. Bunu herkesten iyi onun bilmesi gerekirdi; bütün her şey Fran’in günlüğü yüzünden başlamamış mıydı?</p>

    <p>Defterikebir. Ayak izi. İkincisi, ilkinin bulunduğu anlamına gelir miydi? Elbette hayır. Ama nasıl emin olacaktı? Emin olmanın bir yolu yoktu, acı gerçek buydu.</p>

    <p>Şöminenin taşını yerine koydu ve günlüğü yatak odasına götürdü. Yakmayı düşünerek ve asla yapamayacağını bilerek günlüğü Smith &amp; Wesson tabancasıyla beraber yastığının altına koydu. Hayatının eseri o sayfalardı; inanç ve kişisel bağlılık sonucu kâğıda dökülmüş yegâne yazısıydı.</p>

    <p>Uykusuz bir geceye hazırlanarak yatağına uzandı. Zihni durmaksızın olası saklama yerlerini araştırıyordu. Gevşek bir tahtanın altı olur muydu? Ya bir dolabın gerisi? Yoksa eski numaraya başvurup herhangi bir kitapmış gibi kütüphanenin raflarından birine mi yerleştirseydi? Hayır, bu fazla cüretkâr olurdu; evden hiç ayrılamaz, kesinlikle huzur bulamazdı. Peki bankada bir kasaya koymak? Hayır, bu da olmazdı. İstediği zaman bakabilmek için daima elinin altında olsun isterdi.</p>

    <p>Sonunda uykuya yenik düştü ve zihninde, uykuyla serbest kalan, bilinçsiz bir düşünce belirdi: <em>Saklı olmalı, önemli olan bu... Frannie kendininkini daha iyi saklamış olsaydı... hakkımdaki gerçek düşüncelerini okumasaydım... ikiyüzlülüğünü... eğer o...</em></p>

    <p>Küçük bir çığlık attı ve gözleri iri iri açılmış halde yatağında doğruluverdi.</p>

    <p>Uzun bir süre boyunca öyle oturdu ve titremeye başladı. Fran biliyor muydu? Ayak izi ona mı aitti? Günlükler... Defterikebir...</p>

    <p>Sonunda tekrar uzandı ama uykuya dalması uzun sürdü. Fran Goldsmith’in tenis ayakkabısı giyip giymediğini düşündü. Giyiyorsa tabanları nasıldı?</p>

    <p>Taban çizgileri, ruh çizgileri. Uykuya dalınca huzursuz edici rüyalar gördü ve içeri girmiş ve sonsuza dek kalacak şeyleri kovmak istiyormuşçasına birkaç kez mutsuzca inledi.</p>

    <p class="paragraf">Stu saat dokuzu çeyrek geçe eve girdi. Fran, onun tişörtlerinden birini giymiş halde çift kişilik yatakta oturmuş. <em>Elli Dost Bitki</em> adlı kitabı okuyordu. Stu içeri girince yataktan kalktı.</p>

    <p>“Nerede <em>kaldın?</em> Çok merak ettim!”</p>

    <p>Stu, Harold’ın Abagail Ana’yı arama fikrini anlattı. Böylece gözleri üzerinde olacak, sağ ve sağlıklı olduğunu bileceklerdi. Gömleğinin düğmelerini çözerken, “Seni de yanımıza alırdık ama ortalıkta görünmüyordun,” dedi.</p>

    <p>“Kütüphanedeydim,” dedi Stu’nun gömleğini kapının arkasındaki kirli torbasına atışını izleyen Frannie. Stu’nun göğsünde ve sırtında kıllar vardı. Fran onunla tanışana dek kıllı erkekleri itici bulduğunu düşündü. Sağ salim döndüğünü görünce duyduğu rahatlamayla saçmalıyordu herhalde.</p>

    <p>Harold günlüğünü okumuştu, artık bundan emindi. Stu’yu kandırarak baş başa kalabilecekleri bir ortama çekeceğini ve... ona bir şey yapacağını düşünerek çok korkmuştu. Ama neden bugün, bu sırrı keşfettiği gün olacaktı? Harold uyuyan köpeğe bu zamana dek dokunmadıysa köpeği uyandırmaya hiç niyetlenmediğini varsaymak yanlış mıydı? Hem günlüğünü okuyarak Harold’ın ondan beklentilerinin hiçbir zaman karşılanmayacağını öğrenmiş olması mümkün değil miydi? Belki Abagail Ana’nın gidişinin de etkisiyle en olumsuz ihtimalleri düşünüyordu, ama aslında Harold’ın okuduğu sadece <em>günlüğüydü,</em> ağır suçlar işlediğine dair bir itirafname değil. Ve keşfini Stu’ya anlatırsa muhtemelen aptal durumuna düşecek veya Stu’nun Harold’a... ve aptallığı yüzünden ona öfkelenmesine yol açacaktı.</p>

    <p>“Abagail Ana’dan bir iz yok mu Stu?”</p>

    <p>“Maalesef.”</p>

    <p>“Harold nasıl görünüyordu?”</p>

    <p>Stu pantolonunu çıkarıyordu. “Üzgündü. Fikrinin daha iyi sonuçlar vermemesi kötü oldu. Ona istediği zaman yemeğe gelebileceğini söyledim. Umarım senin için sakıncası yoktur. Biliyor musun, o herifi sevebilirmişim gibi geliyor. New Hampshire’da sizinle ilk karşılaştığımız gün bunu söyleseler hayatta inanmazdım. Onu çağırmakla hata mı ettim?”</p>

    <p>“Hayır,” dedi Frannie bir duraksamadan sonra. “Hayır, Harold ile aramızda sorun olsun istemem.” <em>Ben evde oturmuş Harold’ın Stu’nun beynini uçuracağını düşünürken Stu, onu yemeğe davet ediyor,</em> diye düşündü. <em>Hamile kadınların evhamlı olduğunu hoşuna söylememişler!</em></p>

    <p>“Abagail Ana sabaha kadar dönmezse Harold’a tekrar aramaya çıkmayı teklif etmeyi düşünüyorum,” dedi Stu.</p>

    <p>“Ben de gelmek isterim,” dedi Fran hemen. “Dick Vollman ve Larry Underwood da gelmek isteyebilir.”</p>

    <p>“Olur,” dedi Stu yatağa girerken. “O tişörtün içine ne giydin bakayım?”</p>

    <p>“Senin gibi güçlü kuvvetli bir erkek bunu sormadan öğrenebilmeli,” dedi Fran resmi bir ifadeyle.</p>

    <p>Tişörtün içine hiçbir şey giymediği kısa süre sonra anlaşıldı.</p>

    <p class="paragraf">Stu, Fran, Harold, Dick Vollman, Larry Underwood ve Lucy Swann’dan oluşan arama ekibi ertesi sabah saat sekizde arama çalışmalarına başladı. Öğlen olduğunda sayıları yirmiyi, alacakaranlık çökerken ise (kısa süreli yağmur ve şimşekler eşliğinde) elliyi bulmuştu. Boulder’ın batısını tarıyorlar, dere kıyılarını araştırıyorlar, kanyonları baştan sona inceliyorlar, telsizle birbirlerine rapor veriyorlardı.</p>

    <p>Önceki günün kabullenme hissi, yerini korkuyla kadercilik karışımı tuhaf bir ruh haline bırakmıştı. Abagail Ana’yı Özgür Bölge’de yarı ilahi bir konuma oturtan rüyalara rağmen aralarından çoğu, hayatta kalabilme konusuna realist bir yaklaşımı olacak kadar çok şey görüp geçirmişti. İhtiyar kadın yüz yaşının üstündeydi ve bütün geceyi tek başına geçirmişti. Artık ikinci geceye çok az bir süre kalmıştı.</p>

    <p>On iki kişilik bir grupla Louisiana’dan Boulder’a gelmiş olan bir adam, durumu net bir şekilde özetlemişti. Özgür Bölge’ye önceki gün öğle vakti varmışlardı. Norman Kellogg adındaki bu adam Abagail Ana’nın gittiğini öğrendiğinde beyzbol kepini yere atıp, “Bendeki de ne şans ama!” demişti. “Peşinden kimi gönderdiniz?”</p>

    <p>Özgür Bölge’nin felaket tellalı olmaya en büyük aday olan Charlie Impening (eylülde kara dair o neşe verici haberi ondan duymuşlardı) herkese Abagail Ana kaçtıysa belki hepsinin oradan ayrılması gerektiğini söylüyordu. Ne de olsa Boulder fazlasıyla yakındı. Nereye yakındı peki? Her neyse, nereye yakın olduğu malumdu aslında. Mavis Impening’in oğlu Charlie kendini New York veya Boston’da daha emniyette hissedecekti. Kendine pek yandaş bulamadı. İnsanlar yorgun ve yerleşmeye istekliydi. Eğer Boulder çok soğuk olur ve ısınamazlarsa başka bir yere gitmeyi düşünebilirlerdi, ama daha önce değil. İyileşme sürecindeydiler. Impening’e yalnız gidip gitmeyeceği nazikçe soruldu. Impening birkaç kişi daha doğruyu görene dek bekleyeceğini söyledi. Glen Bateman’ın Charlie Impening’den çok kötü bir Musa olacağına dair yorum yaptığı duyuldu.</p>

    <p>Glen Bateman’a göre insanların duyguları kadercilikle karışık korkudan öteye gitmeyecekti, zira rüyalara ve Rocky Dağları’nın batısında olup bitiyor olabilecekler yüzünden içlerinin rahat etmemesine rağmen hepsi hâlâ mantıklı düşünüyordu. Gerçek aşk gibi batıl inanç da gelişip kendini göstermek için zamana ihtiyaç duyar. Karanlık çöküp arama çalışmalarına son verince Nick, Stu ve Fran’e bir ahırın inşası bitince şans için kapısına bir at nalının ağzı yukarı bakacak şekilde asıldığını söyledi. Ama çivilerden biri çıkıp, nal baş aşağı dönerse ahır terk edilmezdi.</p>

    <p>“Belki at nalının şansı tükendiğinde çocuklarımız ahırı terk edebilir, ama daha buna yıllar var. Şu an tek hissettiğimiz garip, hafif bir kayıp duygusu. Ve bence yakında geçecek. Umarım ölmemiştir ama eğer Abagail Ana öldüyse zamanlaması, toplumun ruhsal sağlığı bakımından bundan daha iyi olamazdı.”</p>

    <p>“Ama Düşman’la karşılaşacak, onun dengi biri gerekiyorsa Abagail Ana’nın yokluğu dengeyi bozacaktır,” diye yazdı Nick.</p>

    <p>“Biliyorum,” dedi Glen kasvetle. “Biliyorum. At nalının önemli olmadığı günler geçiyor olabilir... belki geçmiştir bile. Biliyorum, inanın bana.”</p>

    <p>“Torunlarımızın batıl inançlı yerliler olacağını gerçekten düşünmüyorsun değil mi Glen? Cadı avına çıkıp şans getirmesi için parmaklarının arasından tüküren cahiller olmayacaklar değil mi?”</p>

    <p>“Geleceği göremem Fran,” dedi Glen ve lambanın aydınlığında yüzü yaşlı ve yorgun göründü, belki de başarısız olmuş bir sihirbazın yüzü. “Stu o gece Flagstaff Dağı’nda gözümü açmamış olsa Abagail Ana’nın toplum üstündeki gerçek etkisinden de bihaber olacaktım. Ama şunu iyi biliyorum: Hepimiz iki olay yüzünden bu kasabadayız. Süpergribi insan ırkının aptallığına bağlayabiliriz. Biz yapmışız, Ruslar yapmış, Litvanyalılar yapmış fark etmez. Kimin başlattığı, asıl gerçeğin yanında önemini kaybediyor: <em>Akılcılığın sonu, eninde sonunda toplu mezar olur.</em> Fizik kanunları, biyoloji kuralları, matematiğin düsturları, hepsi ölüm yolculuğunun bir parçası, çünkü biz neysek oyuz. Kaptan Trips olmasaydı başka bir şey olurdu. Tüm kabahati ‘teknoloji’ye yüklemek çok moda ama ‘teknoloji’ ağacın kökü değil, sadece gövdesi. Kök, akılcılık ve bana göre tanımı da şöyle: ‘Akılcılık, varlığın haline dair hiçbir şey anlayamayacağımız düşüncesidir.’ Bir ölüm kapanı. Her zaman öyle olmuştur. İsterseniz süpergribin suçunu akılcılığa yükleyebilirsiniz. Ama burada oluşumuzun diğer sebebi rüyalarımız ve rüyalar <em>akla mantığa aykırı.</em> Komitedeyken bu basit gerçek üzerinde tartışmamaya karar vermiştik, ama şu an komitede değiliz. O yüzden hepimizin bildiği şeyin doğru olduğunu söyleyeceğim: anlamadığımız güçlerin hükmü altındayız. Bana göre bu, varlığın farklı bir tanımını kabul ettiğimiz –şimdilik bilinçaltında ve kültürel gecikme yüzünden çok kez gerileyerek– anlamına geliyor. Varlığın hali hakkında <em>hiçbir şey</em> anlayamayacağımız düşüncesi. Ve akılcılık bir ölüm kapanıysa, <em>tersi,</em> hayata yolculuk olabilir... aksi kanıtlanmadıkça elbette.”</p>

    <p>Stu son derece yavaş konuşarak, “Benim batıl inançlarım var,” dedi. “Bu yüzden bana güldüler, ama ben böyleyim. Adamın birinin tek kibritle iki veya üç sigara yakmasının pek fark etmediğini biliyorum, ama iki beni tedirgin etmezken üç ediyor. Merdiven altından geçmem ve önümden bir kara kedi geçsin istemem. Ama bilim olmadan yaşamak... belki güneşe tapmak... yıldırım düştüğünde gökteki canavarların ateş gönderdiğini düşünmek... bunların bana pek yakın gelmediğini söyleyebilirim. Bana bir tür esaretmiş gibi geliyor.”</p>

    <p>“Peki ya hepsi doğruysa?” diye usulca sordu Glen.</p>

    <p>“Ne?”</p>

    <p>“Rasyonalizm çağının geçtiğini farz edelim, ki ben geçmiş olduğundan neredeyse eminim. Biliyorsunuz, daha önce de gelip geçtiği olmuştu; 1960’larda neredeyse bizi bırakıp gidecekti. Ortaçağda ise neredeyse dönüşü olmayan bir tatile çıktığı malum. Diyelim ki... diyelim ki akılcılık gittiğinde çok parlak bir ışık yok oluyor ve o süre zarfında görebiliyoruz...” Bakışlarını önüne çevirerek sustu.</p>

    <p>“Neyi görebiliyoruz?” diye sordu Fran.</p>

    <p>Glen, ona baktı; gri gözlerinde tuhaf bir ifade vardı, sanki içeriden gelen bir ışıkla parlıyorlardı.</p>

    <p>“Kara büyüyü,” dedi yumuşak bir sesle. “Suyun tepeden yukarı aktığı, devlerin ormanların derinliklerinde, ejderhaların dağların içinde yaşadığı, harikalarla dolu bir evren. Parlak mucizeler, ak güç. ‘Lazarus, öne çık.’ Su, şaraba. Ve... ve belki... iblislerin kovulması.”</p>

    <p>Duraksayarak gülümsedi.</p>

    <p>“Yaşam yolculuğu.”</p>

    <p>“Ya Kara Adam?” diye usulca sordu Fran.</p>

    <p>Glen omuz silkti. “Abagail Ana, ona Şeytan’ın Oğlu diyor. Belki de sadece teknoloji araçlarını bize karşı toplamakta olan, modern çağın son sihirbazıdır. Belki daha fazlasıdır, daha karanlık bir varlıktır. Tek bildiğim, var olduğu. Ve sosyolojinin, psikolojinin veya başka herhangi bir <em>loji</em>’nin onu durdurabileceğini sanmıyorum. Bana kalırsa bunu sadece ak büyü başarabilir... ve ak büyücümüz oralarda bir yerde tek başına dolaşmakta.” Glen’in sesi çatlar gibi oldu ve hemen bakışlarını önüne çevirdi.</p>

    <p>Dışarıda sadece karanlık vardı. Dağlardan inen serin rüzgâr, yağmur damlalarını Fran ve Stu’nun oturtma odasının pencerelerinin camlarına çarpıyordu. Glen piposunu yakıyordu. Stu cebinden bir avuç bozukluk çıkarmış, havaya atıp tutuyor, sonra kaçının yazı, kaçının tura geldiğine bakıyordu. Nick not defterinin üst sayfasına daireler çiziyor, bir yandan da zihninde boş Shoyo sokaklarını görerek, <em>senin için geliyor, dilsiz. Çok yaklaştı,</em> diye fısıldayan sesini duyuyordu.</p>

    <p>Bir süre sonra Glen ve Stu şömineyi yaktı ve konuşmadan alevleri izlemeye başladılar.</p>

    <p class="paragraf">Fran herkes gittikten sonra kendini moralsiz ve mutsuz hissetti. Stu da neşesizdi. Yorgun görünüyor, diye düşündü Fran. Yarın evden çıkmayalım, sohbet edip bütün gün yatalım. Biraz gevşememiz gerek. Coleman gaz lambasına baktı ve duvardaki düğmeye basmasıyla odayı dolduruverecek elektrik ışığı olmasını diledi.</p>

    <p>Gözyaşlarının gözlerini yakmaya başladığını hissetti. Öfkeyle kendine engel olmaya çalıştı. Durumu olduğundan kötü bir hale getirmek istemiyordu, ama anlaşılan gözyaşlarının kaynağı, komutlarına pek kulak asmıyordu.</p>

    <p>Sonra Stu’nun yüzü aniden aydınlandı. “Hay aksi! Neredeyse unutuyordum!”</p>

    <p>“Neyi?”</p>

    <p>“Göstereyim! Buradan ayrılma!” Kapıdan çıkıp, basamakları hızla indi. Fran kapıya gitti ve bir süre sonra Stu’nun geri gelmekte olduğunu duydu. Elinde bir... bir...</p>

    <p>“Stuart Redman, <em>onu</em> nereden buldun?” diye sordu mutlu bir şaşkınlıkla.</p>

    <p>“Folk Sanatları Müzik Mağazası,” dedi Stu sırıtarak.</p>

    <p>Fran yıkama tahtasını alıp bir o tarafa bir bu tarafa çevirdi. Işık, çivit mavisi yüzeyinden yansıdı. “Folk mu?”</p>

    <p>“Walnut Sokağı’nda.”</p>

    <p>“Bir <em>müzik</em> mağazasında yıkama tahtası mı buldun?”</p>

    <p>“Evet. Çok güzel bir yıkama teknesi de vardı, ama biri delik açıp basa çevirmiş.”</p>

    <p>Fran gülmeye başladı. Yıkama tahtasını kanepenin üstüne koydu, Stu’nun yanına gitti ve sımsıkı sarıldı. Stu’nun elleri, göğüslerine kapanınca daha da sıkı sarıldı. “Doktor ona çanak çömlek müziği dinletin dedi,” diye fısıldadı.</p>

    <p>“Hı?”</p>

    <p>Yüzünü Stu’nun boynuna gömdü. “Ona kendini iyi hissettiriyor. En azından şarkıda böyle diyor. Bana kendimi iyi hissettirebilir misin Stu?” Stu gülümseyerek onu kucağına aldı. “Sanırım en azından deneyebilirim.”</p>

    <p class="paragraf">Glen Bateman ertesi gün saat ikiyi çeyrek geçe kapıyı tıklatmadan içeri daldı. Fran o sırada Lucy Swann’ın evindeydi, iki kadın ekmek yapmaya çalışıyorlardı. Stu ise bir Max Brand romanı okuyordu. Başını kaldırıp gözleri faltaşı gibi açılmış, yüzü kâğıt gibi solmuş olan Glen’i görünce kitabı hemen bir kenara fırlattı.</p>

    <p>“Stu,” dedi Glen. “Ah, Stu, burada olduğuna sevindim.”</p>

    <p>“Ne oldu?” diye sertçe sordu Lucy. “Yoksa... biri onu buldu mu?”</p>

    <p>“Hayır,” dedi Glen. Dizleri tutmuyormuş gibi aniden oturuverdi. “Kötü haber değil, iyi haber. Ama çok acayip.”</p>

    <p>“Ne? Nedir?”</p>

    <p>“Kojak. Öğle yemeğinden sonra biraz şekerleme yapayım dedim. Uyandığımda Kojak yerde, derin bir uykudaydı. Mahvolmuş Stu. Kör bıçakları olan bir miksere girip çıkmış gibi perişan görünüyor ama o.”</p>

    <p>“<em>Köpek</em> mi yani? <em>O</em> Kojak mı?”</p>

    <p>“Evet, o.”</p>

    <p>“Emin misin?”</p>

    <p>“Üzerinde Woodsville, N. H. yazan kırmızı tasması hâlâ duruyor. Aynı <em>köpek.</em> Çok zayıflamış. Dövüştüğü de belli oluyor. Dick Ellis –uzun zaman sonra bir hayvanı muayene ettiği için son derece mutluydu– bir gözünün kör olduğunu söyledi. Sağrısında ve karnında bir kısmı iltihaplanmış kötü çizikler vardı, ama Dick icaplarına baktı. Ona bir sakinleştirici verip karnını bandajla sardı. Tahminine göre bir veya birden fazla kurtla dalaşmış. Neyse ki kuduz olmamış.” Glen başını yavaşça iki yana salladı ve gözlerinden iki damla yaş süzüldü. “Köpek gelip beni buldu. Keşke onu arkada bırakmasaydım Stu. Bu yüzden kendimi o kadar kötü hissediyorum ki anlatamam.”</p>

    <p>“Onu yanımızda götürmemiz mümkün değildi Glen. Motosikletlerle olmazdı.”</p>

    <p>“Evet, ama... <em>peşimden</em> gelmiş Stu. Bunun gibi şeyleri anca <em>Star Weekly</em>’de görürsün... Sadık Köpek Üç Bin Kilometre Yürüyerek Sahibini Buldu. Böyle bir şeyi nasıl yapabildi? Nasıl?”</p>

    <p>“Belki bizim gibi yapmıştır. Köpekler de rüya görür biliyorsun. Hiç derin bir uykudayken patileri seğiren bir köpek görmedin mi? Arnette’te Vic Palfrey adında bir ihtiyar vardı. Köpeklerin iki rüya gördüğünü söylerdi; iyi olanlar ve kötü olanlar. İyi olanlarda patileri seğirirmiş, kötü olanlarda ise hırlarlarmış. Bir köpeği hırlamakta olduğu bir rüya gördüğü sırada uyandırırsan seni ısırabilir.”</p>

    <p>Glen kafası karışmışçasına başını iki yana salladı. “<em>Rüyasında gördüğünü</em> söylüyorsun...”</p>

    <p>“Senin dün akşam söylediklerinden daha abartılı bir şey diyor değilim,” dedi Stu sitemli bir şekilde.</p>

    <p>Glen sırıtarak başını salladı. “Ah, <em>onlardan</em> saatlerce bahsedebilirim. Tüm zamanların en iyi palavracılarındanımdır. Ama bir şey gerçekten <em>olduğunda...</em>”</p>

    <p>“Hayaliyse çenen düşer, gerçekse nutkun tutulur.”</p>

    <p>“Kapa çeneni, Doğu Teksas. Gelip köpeğimi görmek ister misin?”</p>

    <p>“Çok isterim.”</p>

    <p class="paragraf">Glen’in evi Spruce Sokağı’nda, Boulderado Hotel’in iki sokak ötesindeydi. Verandanın parmaklığına tırmanan sarmaşık Boulder’daki bütün bahçeler ve çiçekler gibi büyük ölçüde solmuştu. Düzenli bir şekilde sulanmayınca kuru ve sıcak havanın kurbanı olmuşlardı.</p>

    <p>Verandada, üzerinde bir cin tonik bulunan ufak, yuvarlak bir masa vardı. (“Buzsuz berbat olmuyor mu?” diye sordu Stu ve Glen, “Üçüncüden sonra hiç umursanmıyor,” diye cevap verdi.) İçki bardağının yanındaki küllükte beş pipo vardı. <em>Motosiklet Bakım Sanatı</em> ve <em>Tabancam Hızlıdır</em> kitapları açık halde masanın üstünde duruyordu. Ayrıca açık bir paket Kraft peynirli kraker vardı.</p>

    <p>Kojak, yaralanmış burnunu huzurlu bir şekilde patilerine dayamış, verandada yatıyordu. Köpek bir deri bir kemik kalmış ve çok hırpalanmıştı ama Stu birlikte kısa bir süre geçirmiş olmalarına rağmen onu tanıdı. Çömelip hayvanın başını okşadı. Kojak uyanıp mutlu mutlu ona baktı. Köpeklerde bazen olduğu gibi, sırıtıyormuş gibi görünüyordu.</p>

    <p>“Aferin uslu köpek,” dedi Stu boğazında aptalca bir yumru hissederek. Annesinin ona beş yaşındayken aldığı ilk köpeği Old Spike’tan sonra sahip olduğu bütün köpekler, hızla dağıtılmış, yüzleri yukarıda bir deste iskambil kâğıdı gibi gözünün önünden geçti. Pek çok köpek. Belki sayıları destedeki kartlar kadar değildi, ama yine de çoktu. Bir köpeğe sahip olmak güzel bir duyguydu. Bildiği kadarıyla Kojak, Boulder’daki tek köpekti. Glen’e baktı ve gözlerini hemen kaçırdı. Aynı anda iki kitap okuyan yaşlı ve kel sosyologların bile ağlarken görülmek istemeyeceğini tahmin ediyordu.</p>

    <p>“Uslu köpek,” diye tekrarladı ve Kojak, ona katılıyormuşçasına kuyruğunu verandanın ahşap zeminine pat pat vurdu.</p>

    <p>“Bir dakikalığına içeri gidiyorum,” dedi Glen boğuk bir sesle. “Banyoyu kullanmam gerek.”</p>

    <p>“Tamam,” dedi Stu başını kaldırmadan. “Aferin Kojak. Sen çok akıllı bir köpeksin değil mi? Evet, öylesin.”</p>

    <p>Kojak kuyruğunu hızla sallıyordu.</p>

    <p>“Yat da görelim. Ölü taklidi yap hadi. Yuvarlan.”</p>

    <p>Kojak uysalca yatarak patilerini havaya kaldırdı. Elini Dick Ellis’in yapıştırdığı bandajlar üzerinde gezdiren Stu’nun yüzünde endişeli bir ifade belirdi. Bandajların altında şüphesiz iltihaplanmış, daha derin örnekleri olan kızarık, kabarık yaralara baktı. Bir şeyin ona saldırdığı muhakkaktı. Ve saldıran, bir başka başıboş köpek değildi. Köpek olsa yüzüne, boynuna saldırırdı. Kojak’a saldıran, bir köpekten daha aşağıdaydı. Daha sinsi. Belki bir kurt sürüsü. Ama Stu, Kojak’ın bir sürüden kurtulabileceğini pek sanmıyordu. Her neyse, bağırsakları yerinden sökülmediği için şanslıydı.</p>

    <p>Tel kapı çarptı ve Glen verandaya döndü.</p>

    <p>“Ona saldıran her neyse, hayati organlarını parçalamasına ramak kalmış,” dedi Stu.</p>

    <p>“Yaralar derindi, çok da kan kaybetmiş,” dedi Glen. “Bu durumundan benim sorumlu olduğumu düşünmeden edemiyorum.”</p>

    <p>“Dick kurtlar olabileceğini söyledi değil mi?”</p>

    <p>“Veya çakallar... ama daha çok kurtlar olduğunu düşünüyordu ve ben de aynı fikirdeyim.”</p>

    <p>Stu, Kojak’ın bacağını okşayınca köpek uysalca dönüp tekrar karnının üstüne yattı. “Nasıl oluyor da bütün köpekler ölüp geriye böyle iyi bir köpeğe saldıracak kadar çok kurt kalıyor?”</p>

    <p>“Herhalde bu sorunun cevabını asla öğrenemeyeceğiz,” dedi Glen. “Tıpkı salgının neden ineklere dokunmayıp atları öldürdüğü veya nüfusun neredeyse tamamını yok edip neden bizi geride bıraktığı gibi. Bunun üzerinde düşünmeyeceğim bile. Bolca mama ve et bulup onu besleyeceğim.”</p>

    <p>“Tamam,” dedi Stu gözlerini yummuş olan Kojak’a bakarak. “Fena hırpalanmış, ama çok şükür kalıcı bir hasar yok gibi. Sırtüstü yattığında dikkat ettim.”</p>

    <p>“Ilık bir cin tonik ister misin Doğu Teksas?”</p>

    <p>“Hayatta olmaz. Üniversite mezunu olmayabilirim ama barbar da değilim. Biran var mı?”</p>

    <p>“Bir kutu Coors olacaktı sanırım. Ama ılık.”</p>

    <p>“Olsun.” Glen’in peşinden eve yöneldi. Tel kapıyı açınca bir an duraksayıp uyumakta olan köpeğe döndü. “İyi uykular oğlum. Geldiğine sevindim.”</p>

    <p>Glen ile içeri girdiler.</p>

    <p class="paragraf">Ama Kojak uyumuyordu.</p>

    <p>Birçok canlının ağır –ama ölümcül gölgeyi hissedecek kadar değil– yaralandığında hatırı sayılır miktarda zaman geçirdiği o ara yerdeydi. Karnında ısı gibi, derin bir kaşıntı vardı; iyileşme kaşıntısı. Glen’in, kaşıyıp yaralarını tekrar açmaması ve mikrop kapmamaları için epey uğraşması gerekecekti. Ama bu daha sonra olacaktı. Kojak (kendini bazen hâlâ eski ismi olan Koca Steve diye düşündüğü oluyordu) şimdi o ara bölgeye kaymış olmaktan memnundu. Kurtlar Nebraska’da, o Hemingford Home adlı küçük kasabadaki köhne evin etrafını mahzunca koklarken saldırmıştı. ADAMIN kokusu, ADAMIN <em>hissi</em> onu buraya kadar getirdikten sonra yok olmuştu. Peki nereye gitmişti? Kojak bilmiyordu. Tam o sırada dört kurt, mısırların arasından kötücül ruhlar gibi fırlamıştı. Parlak gözleri Kojak’a dikilmiş, dudakları derin bir hırıltıyla gerilerek dişlerini ortaya sermişti. Tırnaklarını Abagail Ana’nın avlusunun toprak zeminine geçiren Kojak da onlara hırlayarak gerilemeye başlamıştı. Sol tarafında, halka şeklindeki derinliksiz gölgesiyle salıncak duruyordu. En öndeki kurt, tam Kojak’ın arka ayakları verandanın gölgesine varmışken atılmıştı. Karnını hedefleyerek saldırmıştı. Tam o atılırken sıçrayan Kojak, altında kalan kurdun ensesine dişlerini geçirmişti. Karnını ısırıp tırmalamaya çalışan kurt, ensesine dişlerin geçmesiyle az önceki cesaretini kaybederek ulumaya başlamış, kurtulmaya çalışmıştı. O gerilerken Kojak’ın dişleri şimşek hızıyla kurdun burnuna geçmiş ve hassas eti parçalanmıştı. Kurt acıyla çığlık atarcasına uzun bir uluma koyuvermişti. Kojak bırakınca deli gibi bağırarak kaçmıştı. Başını sağa sola savuruyor, etrafa kan damlacıkları saçıyordu. Yakın cinsteki bütün hayvanların sahip olduğu o kaba telepati yeteneği, Kojak’a hayvanın düşüncelerini net bir şekilde iletmişti:</p>

    <p><em>(içimde eşekarıları var eşekarıları kafamın içinde eşekarıları)</em></p>

    <p>Ardından diğerleri saldırmıştı. Biri sağdan biri soldan birer kurşun gibi atılmıştı. Üçüncüsüyse bağırsaklarını deşme niyetiyle hırlayıp dişlerini göstererek alttan dalmıştı. Kojak hızla sağındakine saldırmıştı. Niyeti onu saf dışı edip verandanın altına sığınmaktı. Verandanın altına girebilirse yanına yaklaşmalarını önleyebilirdi. Şimdi verandada yatarken dövüşü sanki ağır çekimde tekrar yaşıyordu: hırıltılar, ulumalar, saldırılar, gerilemeler, beynine işleyen ve onu bir tür dövüş makinesine çevirerek yaralarını uzun bir süre fark etmemesine yol açan kan kokusu. Sağdan saldıran kurdu, tek gözü çıkmış, boğazındaki derin yarıktan kanlar fışkırır halde ilkinin peşinden göndermişti. Ama kurt da karşılığında ağır darbeler indirmişti. Yaraların çoğu yüzeyseldi ama iki tanesi son derece derindi. İyileştiklerinde geride sert, küçük t harfi gibi kıvrımlı bir iz bırakacaklardı. Yaşlı bir köpek olduğunda dahi (Kojak on altı yıl daha yaşadı, ömrü, Glen Bateman’ın kalan yaşam süresinden çok daha fazlaydı) yaraları nemli günlerde zonklayıp sızladı. Kendini saldırıdan kurtarıp verandanın altına sığınmıştı. Geriye kalan iki kurttan biri kana susamış bir halde peşinden gelmeye kalkınca Kojak üzerine atılmış, hayvanı yere yapıştırmış ve boğazını parçalamıştı. Sonuncu kurt, huzursuzca inleyerek neredeyse mısırlara kadar gerilemişti. Kojak dövüşmek için çıksaydı kuyruğunu bacaklarının arasına sıkıştırıp kaçacağı belliydi. Ama Kojak çıkmamıştı, o sırada değil. Takati kalmamıştı. Yan tarafına yatmıştı. Göğsü hızlı ve cılız nefeslerle inip kalkıyordu. Bir yandan yaralarını yalıyor, bir yandan da yaklaşan kurdun gölgesini gördükçe tehditkâr bir şekilde hırlıyordu. Bir süre sonra karanlık çökmüş, Nebraska göğünde buğulu bir yarım ay belirmişti. Sonuncu kurt ne zaman Kojak’ın hırladığını duysa, hayatta ve muhtemelen dövüşmeye hazır olduğunu anlayıp inleyerek uzaklaşmış, gece yarısından bir süre sonra da Kojak’ı orada bırakıp gitmişti. Kojak, sabahın erken saatlerinde bir başka hayvanın varlığını hissetmişti. Bu hayvan onu o kadar ürkütmüştü ki dehşetle inlemişti. Yaratık mısır tarlasındaydı. Mısırlar arasında yürüyor, onu avlamak için yaklaşıyordu. Kojak titreyerek yatıyor, bu korkunç yaratığın onu bulmasını bekliyordu. Yaratık hem Kurt, hem Adam, hem Göz gibi bir his veriyordu; mısırların içinde, çok yaşlı bir timsah gibi, karanlık bir varlık. Kojak bilinmeyen bir zaman geçip ay battıktan sonra yaratığın gittiğini hissetmişti. Uykuya dalmış, verandanın altında üç gün boyunca yatmıştı. Yattığı yerden sadece acıkıp susadığında ayrılıyordu. Bahçedeki su tulumbasının ağzının alt kısmında daima bir su birikintisi oluyordu. Evde de bol miktarda yemek artığı bulmak mümkündü. Çoğu, Abagail Ana’nın Nick ve yanındakiler için hazırladığı yemekten kalanlardı. Kojak yola devam edebileceğini hissettiğinde nereye gideceğini biliyordu. Bilmesi bir koku sayesinde değildi. Onu yönlendiren, batıda, kendi derin ve ölümcül zamanından çıkan yoğun bir sıcaklık hissiydi. Karnındaki yaralara aldırmadan, çoğunlukla üç ayağı üzerinde yüzlerce kilometre yürümüştü. Ara sıra ADAMIN kokusunu alabilmiş ve doğru yolda olduğunu anlamıştı. Ve işte nihayet varmıştı. ADAM buradaydı. Burada kurtlar yoktu. Yiyecek vardı. O kara varlık... kurdun leş kokusuna sahip, doğru yöne bakarsa kilometrelerce uzakta da olsa görebilecek Göz hissi veren Adam orada yoktu. Şimdilik her şey yolundaydı. Kojak böyle düşünerek (köpekler neredeyse tamamen duyularla görülen bir dünyayı dikkatle ilişkilendirişlerinde ne kadar düşünebiliyorlarsa) daha da derinlere kaydı ve bu kez gerçek bir uykuya dalarak güzel bir rüya görmeye başladı. Çiylerle ıslanmış, karnına değen yoncalar arasında tavşan kovalıyordu. İsmi Koca Steve’di. Bu gri ve sonsuz sabahta her yer tavşan kaynıyordu...</p>

    <p>Rüya görürken patileri seğiriyordu.</p>
  </div>
</body>
</html>
