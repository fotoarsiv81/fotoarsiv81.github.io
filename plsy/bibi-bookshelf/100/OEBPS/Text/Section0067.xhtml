<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">47. Bölüm</h2>

    <p>Her şey çok hızlı gelişti. 30 Temmuz günü, saat on civarlarıydı ve yola çıkalı sadece bir saat olmuştu. Hızlı ilerleyemiyorlardı, çünkü yollar, önceki gece yağan sağanak yağmur yüzünden kaygandı. Stu’nun önce Frannie’yi, ardından Harold ve Glen’i uyandırıp Perion’un intiharını haber verdiği bir önceki sabahtan beri, aralarında pek fazla konuşmamışlardı. Tıpkı bir fırtına gibi hiç sorumluluğu olmayan bir durum için kendini suçluyor, diye düşündü Fran mutsuzca.</p>

    <p>Bunu ona da söylemek isterdi; kısmen kendine acıdığı için ona kızdığından, kısmen de sevdiğinden. İkincisi, artık kendisinden saklayamadığı bir gerçekti. Perion’un ölümünün onun kabahati olmadığına onu ikna edebileceğini düşünüyordu... ama onu ikna etmek demek, kendi hislerini belli etmesi demekti. Duygularını açığa, onun görebileceği şekilde çıkarmayı düşündü. Ne yazık ki o zaman Harold da görecekti. Bu yüzden bu seçenek ortadan kalkıyordu... ama sadece o an için. Harold olsun olmasın yakında duygularını açığa vuracaktı. Onu sadece belli bir yere kadar koruyabilirdi. Er geç öğrenecekti... kabullenip kabullenmemek onun sorunuydu. Harold’ın tepkisinin ikincisi olacağından korkuyordu. Bunun sonu felaket olabilirdi. Ne de olsa yanlarında bol miktarda silah taşıyorlardı.</p>

    <p>Bir virajı dönüp büyük bir karavanın yolun ortasına devrilerek geçişi engellediğini gördüğü sırada bunları düşünüyordu. Pembe, yamulmuş cephesi hâlâ önceki gece yağan yağmurun ıslaklığıyla parlıyordu. Bu yeterince şaşırtıcıydı, ama dahası vardı... üç aile tipi araba ve bir araç çekici, yol kenarına park etmiş halde duruyordu. Yanlarında en azından bir düzine insan vardı.</p>

    <p>Fran şaşkınlıkla ani bir fren yaptı. Honda ıslak yolda kayıverdi. Kontrolü tekrar kazanmadan önce az kalsın Fran’i yere savuracaktı. Sonra dördü birden tek sıra halinde durdu ve gözlerini şaşkınca kırparak sessizce karşısındaki canlı olan insanlara baktı.</p>

    <p>“Pekâlâ, inin,” dedi adamlardan biri. Uzun boylu, kirli sakallıydı ve koyu renk güneş gözlükleri takmıştı. Fran bir an zihninde zaman yolculuğu yaparak Maine otoyol girişine, eyalet polisinin onu aşırı hızdan durdurduğu ana döndü.</p>

    <p><em>Şimdi ehliyetlerimizi göstermemizi isteyecek,</em> dedi içinden. Ama bu, hız sınırını aşanlara ceza kesen yalnız bir eyalet polisi değildi. Dört erkek vardı. Diğer üçü, güneş gözlüklü adamın biraz gerisinde duruyordu. Geri kalanlar kadındı. En az sekiz kadın var gibiydi. Arabaların yanında, solgun ve korkmuş yüzlerle küçük gruplar halinde bekliyorlardı.</p>

    <p>Kirli sakallı adamın bir tabancası vardı. Diğer adamların elinde ise tüfek vardı. İkisinin üstünde orduya ait birkaç malzeme vardı.</p>

    <p>“<em>İnin</em> dedim!” dedi kirli sakallı adam ve arkasındakilerden biri tüfeğinin namlusunu doğrultarak bir mermi sürdü. Keskin, buyurgan ses, sisli sabah havasında yankılandı.</p>

    <p>Glen ve Harold şaşkın ve endişeli görünüyordu. Sadece bu kadar. <em>Açık hedefler,</em> diye düşündü Fran içinde yükselen panik hissiyle. Durumu kendisi de henüz tam anlamıyla kavrayabilmiş değildi, ama denklemde bir terslik olduğunun farkındaydı. <em>Dört erkek sekiz kadın,</em> dedi beyni ve ardından panik dolu, daha tiz bir sesle tekrarladı: <em>Dört erkek! Sekiz kadın!</em></p>

    <p>“Harold,” dedi Stu alçak sesle. Gözlerinde bir ışıltı belirmişti. Farkındalık. “Harold yapma...” Ve her şey olup bitti.</p>

    <p>Stu’nun tüfeği sırtında asılıydı. Omzunun tek hareketiyle askısını düşürdü, tüfek bir süre sonra elindeydi.</p>

    <p>“Yapmayın!” diye haykırdı kirli sakallı adam öfkeyle. “Garvey! Virge! Ronnie! Haklayın! Kadına dokunmayın!”</p>

    <p>Harold önce kılıfları içine tutturulmuş olduklarını unutarak kalçasındaki tabancaları kavramaya yeltendi.</p>

    <p>Glen Bateman hâlâ şaşkın bir halde Harold’ın arkasında oturuyordu.</p>

    <p><em>“Harold!”</em> diye bağırdı Stu tekrar.</p>

    <p>Frannie de kendi tüfeğinin askısını indirmeye yeltendi. Etrafındaki hava sanki yapışkan bir hal almış gibi geliyordu ona, tüfeğini asla vaktinde eline alamayacakmış gibi. Muhtemelen oracıkta öleceklerini fark etti.</p>

    <p>Kızlardan biri haykırdı: <em>“ŞİMDİ!”</em></p>

    <p>Frannie tüfeğini indirmeye çalışırken bakışları bağıran kıza kaydı. Sandığı kadar genç değildi, en az yirmi beşinde gösteriyordu. Kül sarısı saçları, yakın zamanda bir bahçe makasıyla budamış gibi kaba bir biçimde yüzünü çevreliyordu.</p>

    <p>Kadınların hepsi hareket etmemişti; bazıları dehşetle neredeyse hissizleşmiş gibiydi. Ama sarışın kız ve üç kadın hareket ettiler.</p>

    <p>Tüm bunlar yedi saniye içinde gelişti.</p>

    <p>Kirli sakallı adam tabancasını Stu’ya doğrultmuştu.</p>

    <p>Sarışın kadın, <em>“Şimdi!”</em> diye haykırdığında namlu, suyun varlığını hisseden çatal şeklinde bir dal parçası gibi hafifçe ona doğru dönmüştü. Tabanca patladı ve bir mukavvanın çelikle parçalanmasına benzer bir ses çıktı. Stu motosikletinden düştü ve Frannie, onun adını haykırdı.</p>

    <p>Ardından Stu her iki dirseği üzerinde doğruldu (ikisi de yola sürttüğü için çizilmişti ve Honda, bir bacağının üstüne devrilmişti) ve ateş etmeye başladı. Sakallı adam gösterisi bittikten sonra, sahneyi terk eden bir revü dansçısı gibi geriledi. Ekose gömleği şişti ve dalgalandı. Otomatik tabancası havaya fırladıktan sonra mukavvayı delen çeliğin çıkardığına benzer ses dört kez daha duyuldu ve ardından adam sırtüstü yola düştü.</p>

    <p>Arkadaki üç adamdan ikisi, sarışın kadının bağırışı üzerine aniden geri dönmüştü. Biri, elindeki on iki kalibrelik eski model Remington’ın iki tetiğini birden çekti. Tüfeğin kabzası hiçbir yere dayanmıyor, kalçasının hemen sağ yanında duruyordu. Küçük bir odada patlayan gök gürültüsü gibi bir ses oldu ve tüfek, parmaklarının derilerini yüzerek elinden kurtulup geriye uçtu. Bir takırtıyla yola düştü. Sarışın kadının haykırışına tepki göstermeyen kadınlardan birinin suratı aniden inanılmaz bir kan fırtınası içinde eriyip gitti ve Frannie yolda seller gibi akan kanının sesini duydu. Kadının artık takmakta olduğu kan maskesinden, zarar görmemiş tek bir göz bakıyordu. Bilinçsiz, donuk bir bakıştı. Sonra kadın yere kapaklandı. Arkasındaki arabanın yan tarafı saçmalarla delik deşik olmuştu. Camlarından biri süt rengi çatlaklarla katarakt olmuş gibiydi.</p>

    <p>Sarışın kadın, ona doğru dönen ikinci adamla boğuşmaya başladı. Adamın elindeki tüfek aralarında ateş aldı. Kızlardan biri, yere düşen tüfeği almak için seğirtti.</p>

    <p>Kadınlara doğru <em>dönmeyen</em> üçüncü adam, Fran’e ateş etmeye başladı. Frannie elinde tüfeğiyle motosikletin üstünde oturuyor, gözlerini kırpıştırarak aptal aptal bakıyordu. İtalyan gibi görünen, teni zeytin renginde bir adamdı. Fran bir kurşunun vızıldayarak sol şakağının dibinden geçtiğini hissetti.</p>

    <p>Harold nihayet tabancalarından birini çekebilmişti. Doğrultup zeytin tenli adama ateş etti. Aralarındaki mesafe on beş adım kadardı. Iskaladı. Pembe karavanın üstünde, zeytin tenli adamın başının hemen sol arka tarafında bir kurşun deliği belirdi. Adam, Harold’a baktı ve, “Şimdi seni geberteceğim, geri zekâlı,” dedi.</p>

    <p><em>“Yapma!”</em> diye haykırdı Harold. Tabancasını bırakıp boş ellerini havaya kaldırdı.</p>

    <p>Zeytin tenli adam, Harold’a üç el ateş etti. Üçü de karavanaydı. Üçüncü kurşun, zarar vermeye en yaklaşandı; Harold’ın Yamaha’sının egzoz borusundan sekti. Yamaha devrilerek Harold ve Glen’i birbirinden ayırdı.</p>

    <p>Artık yirmi saniye geçmişti. Harold ve Stu yere yapışmış halde yatıyordu. Glen hâlâ nerede olduğundan veya olan bitenden bihaber görünerek yere bağdaş kurmuş oturuyordu. Frannie zeytin tenli adam, Harold veya Stu’yu vuramadan onu vurmak için umutsuzca çabalıyor, ama tüfeği bir türlü ateş almıyordu. Tetiği bile çekemiyordu, çünkü emniyeti açmayı unutmuştu. Sarışın kadın hâlâ ikinci adamla boğuşuyordu. Yerdeki tüfeği almaya koşan kadın, şimdi tüfek için bir başka kadınla birbirine girmişti.</p>

    <p>Zeytin tenli adam, İtalyanca olduğunu düşündüğü bir dilde küfrederek tekrar Harold’a nişan aldı. Stu ateş ederek onu tam alnından vurdu ve adam patates çuvalı gibi yola yığıldı.</p>

    <p>Kadınlardan biri daha tüfeği kapmak için mücadele etmeye başladı. Tüfeği düşüren adam, kadını kenara itmeye çalışıyordu. Kadın, adamın apış arasını kavrayarak sıktı. Fran, kadının kol kaslarının belirginleştiğini gördü. Adam bir çığlık attı. Artık tüfeğe olan ilgisini kaybetmişti. Bacak arasını tuttu ve sendeleyerek uzaklaşıp iki büklüm oldu.</p>

    <p>Harold yerdeki tabancasının yanına doğru süründü ve aldı. Bacaklarının arasını tutan adama doğrulttu. Üç kez ateş etti ve üçünde de ıskaladı.</p>

    <p><em>Bonnie ve Clyde gibi,</em> diye düşündü Fran. <em>Tanrım, her yerde kan var!</em></p>

    <p>Keçe saçlı sarışın kadın, ikinci adamla olan mücadelesini kaybetti. Adam kadının elinden tüfeği aldıktan sonra tekmeledi. Muhtemelen midesini hedef almış, ama ağır çizmesi kadının bacağına denk gelmişti. Kadın kollarını dengesini bulmak için sallayarak hızla geriledi ve bir şapırtı sesi çıkararak kıçüstü yere oturdu.</p>

    <p><em>Şimdi kadını vuracak,</em> diye düşündü Frannie, ama ikinci adam sarhoş gibi döndü ve diğer tüfek için birbirleriyle boğuşan üç kadına ateş etmeye başladı.</p>

    <p>“Eveeet! Sizi kaltaklar!” diye bağırdı. “Eveeet! Sizi orospular!”</p>

    <p>Kadınlardan biri, devrik karavanla arabalardan birinin arasında yere yığılarak sudan çıkmış balık gibi çırpınmaya başladı. Diğer iki kadın kaçtı. Stu, adama ateş etti, ama isabet ettiremedi. Adam, koşan kadınlardan birine ateş etti ve vurdu. Kadın kollarını havaya savurarak yere kapaklandı. Sonuncu kadın sola doğru ani bir dönüş yaparak karavanın gerisinde gözden kayboldu.</p>

    <p>Tüfeği elinden uçan ve tekrar ateş etme fırsatı bulamayan üçüncü adam, hâlâ apış arasını tutarak sendeliyordu. Kadınlardan biri tüfeği ona doğrulttu ve her iki tetiği birden çekti. Gözlerini gök gürültüsüne benzeyen sesin beklentisiyle sıkıca yummuş, dudakları gerilmişti. Gürültü duyulmadı. Tüfek boştu. Kadın tüfeği namlusundan tutarak havada geniş bir yay çizecek şekilde savurdu. Adamın başını ıskalamış, ama sağ omzuyla boynunun birleştiği bölgeyi bulmuştu. Adam dizleri üzerine çöküverdi. Emekleyerek uzaklaşmaya çalıştı. Üzerinde KENT EYALET ÜNİVERSİTESİ yazan mavi bir süveter ve yıpranmış bir kot pantolondan giymiş olan kadın tüfekle vura vura adamın yanı sıra ilerledi. Üzerinden oluk oluk kan boşalan adam sürünerek ilerlemeye çalışıyor, kadın mütemadiyen tüfeğin kabzasını adama indiriyordu.</p>

    <p><em>“Eveeet, sizi orospular!”</em> diye haykırdı ikinci adam ve şaşkınca kendi kendine bir şeyler mırıldanan orta yaşlı bir kadına ateş etti. Namluyla kadın arasındaki mesafe en fazla bir metreydi; neredeyse uzanıp namluyu serçeparmağıyla tıkayacak kadar yakındı. Adam ıskaladı. Tetiği tekrar çekti, ama sadece bir tıkırtı duyuldu.</p>

    <p>Harold şimdi tabancasını, izlediği filmlerdeki polisler gibi her iki eliyle birden tutuyordu. Tetiği çekince kurşun ikinci adamın dirseğini parçaladı. Adam elindeki tüfeği düşürdü ve bağırarak hoplayıp zıplamaya başladı. Frannie bu sahneyi Tavşan Roger’ın, <em>“L-L-Lüütfeen!”</em> dediği sahneye benzetmişti.</p>

    <p>“Vurdum!” diye bağırdı Harold zafer sarhoşluğuyla. “Vurdum onu! Tanrım, onu vurdum!”</p>

    <p>Frannie nihayet tüfeğinin emniyetini hatırladı. Stu’nun tekrar ateş ettiği sırada o da başparmağıyla emniyeti açtı. İkinci adam bu kez karnını tutarak yere yığıldı. Hâlâ çığlık atıyordu.</p>

    <p>“Tanrım, Tanrım,” dedi Glen sessizce. Yüzünü ellerine gömerek ağlamaya başladı.</p>

    <p>Harold tabancasını tekrar ateşledi. İkinci adamın bedeni sarsıldı. Çığlık atmayı kesti.</p>

    <p>Kent Eyalet Üniversitesi süveteri giymiş olan kadın, tüfeğin kabzasını tekrar indirdi ve bu kez adamın kafasına isabet ettirebildi. Jim Rice, yüksekten ve hızla gelen bir topa vurmuş gibi ses çıktı. Hem tüfeğin ceviz ağacından kabzası, hem de adamın kafası parçalandı.</p>

    <p>Bir an için yoğun bir sessizlik oldu. Bir kuş ötmeye başladı: cik cik... cik cik... cik cik.</p>

    <p>Mavi süveterli kadın, üçüncü adamın cesedinin üzerinde bacakları açık bir şekilde durarak Fran Goldsmith’in kulaklarından hayatı boyunca silinmeyecek uzun, ilkel bir çığlık attı.</p>

    <p class="paragraf">Sarışın kız, Xenia, Ohio’dan, Dayna Jurgens’ti. Kansas Eyalet Üniversitesi süveteri giymiş olan, Susan Stern’dü. Adamın hayalarını sıkan, Patty Kroger’dı. Diğer ikisi oldukça yaşlıydı. Dayna içlerinde en yaşlılarının Shirley Hammet olduğunu söyledi. Otuzlu yaşlarının ortalarında görünen diğer kadının adını bilmiyorlardı; Al, Garvey, Virge ve Ronnie, onu iki gün önce Archbold adlı kasabadan aldığında şok içinde kendi kendine dolanıyordu.</p>

    <p>Dokuzu, otoyoldan ayrılıp Indiana eyalet sınırı üzerinde, Columbia’nın batısında bir çiftlik evinde kamp kurdu. Hepsi şoktaydı. Fran daha sonraki günlerde devrilmiş pembe karavandan tarlanın diğer ucundaki çiftlik evine giderken yaptıkları yürüyüşün bir gözlemciye yerel tımarhanenin sponsorluğunda yapılmış bir gezi gibi görüneceğini düşünmüştü. Hâlâ önceki gece yağan yağmurun ıslaklığını taşıyan yüksek otlar, paçalarını kısa sürede sırılsıklam etmişti. Kanatları nemle ağırlaşmış beyaz kelebekler, havada uyuşuk daireler ve sekizler çizerek onlara yaklaşıp uzaklaşıyordu. Güneş yüzünü göstermeye çalışıyordu, ama henüz başaramamıştı; bir ufuktan diğerine uzanan beyaz bulutun gerisinde cılız bir ışıltıdan ibaretti. Buna rağmen hava şimdiden çok sıcaktı. Nemli hava, çirkin, kaba çığlıklar atarak uçuşan karga sürüleriyle doluydu. Karga nüfusu artık insan nüfusundan fazla olmalı, diye düşündü Fran dalgınca. Dikkat etmezsek bizi gagalayarak dünya üzerinden silecekler. Kara kuşların intikamı. Kargalar et yer miydi? Yiyor olmalarından çok korkuyordu.</p>

    <p>Sabahki çatışma, bu düzenli saçmalıklar silsilesinin gerisinde, tıpkı erimekte olan sis bulutunun ardındaki güneş gibi belli belirsiz (ama son derece güçlü, tıpkı temmuz ayının on üçüncü gününün bu korkunç sabahında güneşin olduğu gibi) bir şekilde zihninde üst üste tekrarlanmaktaydı. Kadının suratının bir anda eriyerek bir kan maskesine dönüşmesi. Stu’nun yere düşmesi. Öldüğünden emin olduğu o an hissettiği katıksız dehşet. Bir adamın, <em>eveeet, sizi orospular!</em> diye bağırması ve Harold, onu vurduktan sonra sesinin Tavşan Roger gibi çıkması. Sakallı adamın tabancasının mukavvayı delen çelik gibi sesler çıkarması. Susan Stern’ün, düşmanının hâlâ ılık olan beyni parçalanmış kafatasından yola akarken cesedin tepesinde durarak attığı ilkel zafer çığlığı.</p>

    <p>Glen yanı sıra yürüyordu. Zayıf yüzünde perişan bir ifade vardı. Gri saçları, kelebekleri taklit ediyormuşçasına uçuşuyordu. Fran’in elini tutmuş, takıntılı bir şekilde hafifçe vurup duruyordu.</p>

    <p>“Bunun seni etkilemesine izin vermemelisin,” dedi. “Böyle korkunç olaylar... bunlar olacaktır. En iyi korunma, sayının artmasıyla olur. Toplumla yani, bilirsin. Medeniyetin anahtarı ve kanunsuzluğun yegâne panzehri toplumdur. Böyle... böyle şeylerin bu süreçte olabileceğini bilmelisin. Bu tecrit edilmiş bir vakaydı. Onları canavarlar olarak düşün. Evet! Canavarlar veya öcüler. Bunu kabul edebilirim. Bu gerçek kendi kendini ispatlıyor, bir sosyo yapısal ahlak denebilir. Ha! Ha!”</p>

    <p>Gülüşü iniltiyle karışıktı. Fran her cümlesini, “Evet Glen,” diyerek onaylamıştı ama Glen, onu duymuyor gibiydi. Üzerinden hafif bir kusmuk kokusu yayılıyordu. Kelebekler onlara çarpıyor, ardından kelebeklere özgü ne işleri varsa onları yapmak üzere uzaklaşıyordu. Çiftlik evine neredeyse varmışlardı. Çatışma bir dakikadan az sürmüştü ama içinden bir his, zihnindeki yankısının çok daha uzun süreceğini söylüyordu. Glen eline yine hafifçe vurdu. Fran artık bunu yapmamasını rica etmeyi düşündü, ama Glen’in ağlamasından korkuyordu. Eline hafifçe vurmasına katlanabilirdi. Ama Glen Bateman’ı ağlarken görmeye dayanabilir miydi bilmiyordu.</p>

    <p>Stu bir yanında Harold diğer yanında sarışın kız Dayna Jurgens ile yürüyordu. Susan Stern ve Patty Kroger, Archbold’dan aldıkları isimsiz katatonik kadını aralarına almışlardı. Ölmeden önce Tavşan Roger’ı taklit eden adamın burnunun dibinden ıskaladığı kadın, Shirley Hammet kendi kendine mırıldanıp ara sıra kelebekleri yakalamaya çalışarak sol tarafta yürüyordu. Grup yavaş yürüyordu, ama Shirley Hammet daha da yavaştı. Gri saçları yüzünü dağınık bir şekilde çevreliyor, şaşkın gözleri etrafa, deliğinin ağzında duran bir fare gibi ürkekçe bakıyordu.</p>

    <p>Harold huzursuzca Stu’ya baktı. “Hepsini hakladık, değil mi Stu? Hepsini geberttik. Tahtalı köye yolladık.”</p>

    <p>“Sanırım öyle, Harold.”</p>

    <p>“Ama buna <em>mecbur</em> kaldık,” dedi Harold açıkyüreklilikle, sanki Stu başka türlü olabileceğini ima etmiş gibi. “Ya biz ya onlar ölecekti!”</p>

    <p>“Sizi öldüreceklerdi,” dedi Dayna Jurgens usulca. “Bizi pusuya düşürdüklerinde yanımda iki adam vardı. Rich ve Damon’ı anında öldürdüler. Her şey olup bittikten sonra garanti olsun diye kafalarına birer kurşun sıktılar. Mecburdunuz gerçekten de. Yoksa şimdi ölmüş olacaktınız.”</p>

    <p>“Yoksa şimdi ölmüş olacaktık!” dedi Harold, Stu’ya.</p>

    <p>“Sorun değil,” dedi Stu. “Sakin ol Harold.”</p>

    <p>“Tabii!” dedi Harold iyi niyetle. Sırt çantasını kesik hareketlerle karıştırarak bir Payday çıkardı. Ambalajını açarken neredeyse düşürüyordu. Küfredip bir lolipop gibi her iki eliyle birden tutarak yemeye başladı.</p>

    <p>Çiftlik evine varmışlardı. Harold çikolatayı yerken bir yandan da yaralanmadığından emin olmak için gizlice orasını burasını yokluyordu. Kendini çok hasta hissediyordu. Bacaklarının arasına bakmaya korkuyordu. Pembe karavanın önündeki cümbüşün şiddet dozu arttığı sırada altını ıslattığından oldukça emindi.</p>

    <p class="paragraf">Bazılarının ucundan didiklediği, ama kimsenin pek bir şey yemediği kahvaltı sırasında çoğunlukla konuşanlar Dayna ve Susan oldu. On yedi yaşında ve son derece güzel bir kız olan Patty Kroger ara sıra lafa karışıp eklemelerde bulundu. İsimsiz kadın, tozlu mutfağın uzak köşesine büzülüp oturmuştu. Shirley Hammet bir masada oturmuş, bayat Nabisco ballı çerez yiyor ve kendi kendine mırıldanıyordu.</p>

    <p>Dayna, Xenia’dan Richard Darliss ve Damon Bracknell ile ayrılmıştı. Xenia’da gripten sonra hâlâ sağ olan kaç kişi vardı? Sadece üç kişi görmüştü... çok yaşlı bir adam, bir kadın ve küçük bir kız. Dayna ve arkadaşları onlara kendilerine katılmayı teklif etmiş, ama ihtiyar adam, “çölde yapılacak bir iş”ten bahsederek onları reddetmişti.</p>

    <p>8 Temmuz’da Dayna, Richard ve Damon, korkunç bir adamla ilgili kâbuslar görmeye başlamıştı. Çok ürkütücü rüyalardı. Dayna’nın söylediğine göre Rich bu öcünün gerçek olduğunu ve Kaliforniya’da yaşadığını düşünüyordu. Ona göre bu adam, eğer gerçekten bir adamsa, diğerlerinin çölde olan işiydi. Damon’la Rich’in akıl sağlığı için endişelenmeye başlamışlardı. Rüyadaki adama “sert adam” diyor ve başka “sert adamlar”dan bir ordu kurduğunu söylüyordu. Dediğine göre bu <em>ordu</em> batıdan çıkıp gelecek, önce Amerika’da, sonra bütün dünyada sağ kalmış bütün insanları köleleştirecekti. Damon ve Dayna kendi aralarında bir gece habersizce Rich’ten ayrılma planları yapmıştı. Gördükleri rüyaların onun bu güçlü iddialarından etkilenmelerinin bir sonucu olduğuna inanıyorlardı.</p>

    <p>Williamstown’da bir virajı döndükten sonra büyük bir çöp kamyonunun devrilerek yolu tıkadığını görmüşlerdi. Hemen yakınında bir aile arabası ve bir çekme aracı park halinde duruyordu.</p>

    <p>“Bir başka kaza olduğunu düşündük,” dedi Dayna bir çerezi parmaklarının arasında tedirgince ufalayarak. “İstenen de buydu zaten.”</p>

    <p>Çöp kamyonunun etrafından itmek üzere motosikletlerinden inmişler, o sırada dört sert adam –Rich’in deyişiyle– hendekten fırlayıvermişti. Rich ve Damon’ı öldürüp Dayna’yı esir almışlardı. Bazen “hayvanat bahçesi” bazen de “harem” dedikleri, grubun dördüncü üyesiydi. Bir diğeri, defalarca tecavüze uğramış, ters ilişkiye zorlanmış ve dört adama oral seks yapmak zorunda kalmış olmasına rağmen o günlerde hâlâ normal sayılabilecek, sürekli mırıldanan Shirley Hammet’tı. “Bir keresinde,” dedi Dayna. “Kendini içlerinden biri onu çalılara götürene kadar tutamayınca Ronnie kadının kıçını dikenli telle sildi. Makatında üç gün boyunca kanama oldu.”</p>

    <p>“Yüce Tanrım,” dedi Stu. “Hangisiydi o?”</p>

    <p>“Beynini dağıttığım,” dedi Susan Stern. “Keşke şimdi burada olsaydı da tekrar yapabilseydim.”</p>

    <p>Sakallı ve güneş gözlüklü adamı sadece Doc olarak tanıyorlardı. Virge ile ikisi, salgın patlak verdiğinde Akron’a gönderilen bir müfrezedeydi. Görevleri, “medyayı baskılamak” manasına gelen ve bir ordu deyişi olan “medya ilişkileri”ydi. Bu görevi yerine getirip kontrolü ellerine geçirdikten sonra “kalabalık kontrolü”ne geçmişlerdi. Bu da orduda, kaçan yağmacıları vurmak, kaçmayanları ise asmak anlamına geliyordu. Doc’ın onlara dediğine göre 27 Haziran’da emir komuta zincirinde artık halkalardan çok boşluk vardı. Adamların büyük bölümü devriye görevine çıkamayacak kadar hastaydı, ama bunun bir önemi yoktu. Akron sakinleri bankaları ve kuyumcuları yağmalamak şöyle dursun, haberleri okuyamayacak veya dinleyemeyecek kadar halsizdi.</p>

    <p>30 Haziran’da müfreze dağılmıştı... ya ölmüş ya ölüm döşeğinde ya da kaçmışlardı. Aslında Doc ve Virge’den başka kaçan yoktu. Hayvanat bahçesi bekçileri olarak yeni yaşamlarına işte o zaman başlamışlardı. 1 Temmuz’da aralarına Garvey, üçünde de Ronnie katılmıştı. Küçük, tuhaf kulüplerini yeni üyelere kapatmaya o zaman karar vermişlerdi.</p>

    <p>“Ama bir süre sonra sayıca üstünlüğü ele geçirmiş olmalısınız,” dedi Glen.</p>

    <p>Buna cevap veren, beklenmedik bir şekilde Shirley Hammet oldu.</p>

    <p>“Haplar,” dedi kapana kısılmış fare gözleriyle gri perçemlerinin ardından onlara bakarak. “Her sabah uyanmak için bir, her gece uyumak için bir tane. Uyarıcı ve sakinleştiriciler.” Sesi giderek hafifliyordu, son kelimeleri güçlükle duyulmuştu. Bir an duraksadıktan sonra tekrar mırıldanmaya başladı.</p>

    <p>Susan Stern hikâyelerini anlatmaya devam etti. O ve ölen kadınlardan biri olan Rachel Carmody’yi 7 Temmuz’da, Columbus’un dışında ele geçirmişlerdi. O sırada grup iki aile arabası ve bir çekme aracından oluşan bir konvoy halinde ilerliyordu. Adamlar çekiciyi ya tıkanık yolları açmak ya da duruma göre pusu kurmak üzere yola araç çekmek için kullanıyordu. Doc ilaçları beline bağladığı bir torbada saklıyordu. Uyku vakti için ağır sakinleştiriciler; yolculuk için yatıştırıcılar; molalar için kırmızılar.</p>

    <p>“Sabahları uyanırdım, iki üç kez ırzıma geçilirdi, ardından Doc’ın hapları dağıtmasını beklerdim,” dedi Susan havadan sudan konuşur gibi. “Gündüz haplarını yani. Üçüncü gün... şey, vajinam tahriş oldu ve her tür normal ilişki bana fazlasıyla acı vermeye başladı. Ronnie’nin gelmesini umardım, çünkü genelde tek istediği oral seksti. Ama hapları alınca çok sakin oluyorsunuz. Uykulu değil, sadece sakin. O mavi haplardan birkaç tane içince hiçbir şeyi umursamamaya başlıyorsunuz. Yapmak istediğiniz tek şey, elleriniz kucağınızda oturmak ve akıp giden manzarayı izlemek. Veya çekiciyle yoldan bir şeyi çekmelerini. Garvey’in bir gün tepesi attı, çünkü yaşının on ikiden fazla olmadığını düşündüğüm bir kız vardı ve kız yapmak istemiyordu. Yapmak istemediği şeyin ne olduğunu söylemeyeceğim. O kadar kötüydü işte. Garvey, kızın kafasını uçurdu. Umursamadım bile. Tek hissettiğim... sükûnetti. Bir süre sonra kaçmak aklınıza bile gelmiyor. O mavi hapları kaçmaktan bile çok istemeye başlıyorsunuz.”</p>

    <p>Dayna ve Patty Kroger başını sallıyordu.</p>

    <p>“Haremlerinde en fazla sekiz kadını barındırmaya karar vermişlerdi,” dedi Patty. 22 Temmuz günü, birlikte seyahat ettiği elli yaşlarındaki adamı öldürdüklerinde onu “hayvanat bahçesi”ne dahil etmek için yaklaşık bir hafta önce tutsak ettikleri yaşlı kadını öldürmüşlerdi. İsimsiz kadını Archbold’dan aldıklarında ise on altı yaşındaki şaşı kızı vurup bir hendeğe atmışlardı. “Doc bu konuda espriler yapardı,” dedi Patty. “‘Merdiven altından geçmem, kara kedilerin yoluna çıkmam ve on üç kişilik bir grupla yolculuk etmem,’ diyordu.”</p>

    <p>Stu ve yanındakileri ilk kez ayın yirmi dokuzunda görmüşlerdi. Dördü yanlarından geçtiği sırada hayvanat bahçesi, eyaletlerarası yolun hemen ötesinde bir piknik alanında kamp yapıyordu.</p>

    <p>“Garvey, seni çok beğenmişti,” dedi Susan başıyla Frannie’yi işaret ederek. Frannie ürperdi.</p>

    <p>Dayna, onlara yaklaştı ve yumuşak bir sesle konuşmaya başladı. “Kimin yerini alacağını da açıkça belirtmişlerdi.” Başının belli belirsiz bir hareketiyle kendi kendine mırıldanırken ve çerez yemekte olan Shirley Hammet’ı gösterdi.</p>

    <p>“Zavallı kadın,” dedi Frannie.</p>

    <p>“Yakalayabileceğimiz en iyi fırsat olduğunuza karar veren Dayna oldu,” dedi Patty. “Belki de son fırsatımız. Grubunuzda üç erkek vardı... bunu o da Helen Raget da görmüştü. Üç <em>silahlı</em> erkek. Doc ise yolu tıkayan araç numarasına biraz fazla güvenmeye başlamıştı. Bir yetkili gibi davranıyor, duran gruplardaki adamlar da –eğer grupta erkek <em>varsa</em>– hemen yemi yutuyordu ve oracıkta vuruluveriyorlardı. Şimdiye kadar tıkır tıkır işlemişti.”</p>

    <p>“Dayna bu sabah yapabilirsek hapları içmememizi söyledi,” diye devam etti Susan. “Zaten gerçekten içip içmediğimize eskisi kadar dikkat etmez olmuşlardı. Ayrıca sabah karavanı yola çekip devirme işiyle çok meşgul olacaklarını biliyorduk. Herkese söylemedik. Tek bilenler Dayna, Patty ve... Ronnie’nin bugün vurduğu kadınlardan biri olan Helen Roget’ti. Bir de ben, elbette. Helen, ‘Hapları yutmadığımızı anlarlarsa bizi öldürürler,’ dedi. Dayna da nasılsa er geç öldüreceklerini, ne kadar erken olursa o kadar şanslı olacağımızı söyledi. Böylece hapları içmedik.”</p>

    <p>“Ben benimkini ağzımda epey bir süre tutmak zorunda kaldım,” dedi Patty. “Tükürme fırsatı bulduğumda erimeye başlamıştı.” Dayna’ya baktı. “Bence Helen kendi hapını yutmak zorunda kaldı. O yüzden o kadar yavaştı.”</p>

    <p>Dayna başını salladı. Stu’ya, Frannie’yi huzursuz eden, açık bir sıcaklıkla bakıyordu. “Müdahale etmeseydin hâlâ hayvanat bahçesinde olurduk koca adam.”</p>

    <p>“Görünüşe bakılırsa yeterince çabuk davranamamışım,” dedi Stu. “Bir dahaki sefere aynı hataya düşmeyeceğim.” Ayağa kalkıp pencereye doğru yürüdü ve dışarı baktı. “Beni korkutan şeylerden biri de bu,” dedi. “Giderek akıllanma biçimimiz.”</p>

    <p>Fran, Dayna’nın ona sempatiyle baktığını fark etmişti. Başına gelen onca şeyden sonra sempatik görünmeye hakkı yoktu. <em>Ve her şeye rağmen benden çok daha güzel,</em> diye düşündü Fran. <em>Hamile de değildir.</em></p>

    <p>“Bu dünya akıllanmayı gerektiriyor koca adam,” dedi Dayna. “Ya akıllanacaksın ya öleceksin.”</p>

    <p>Stu dönüp ilk kez gerçek anlamda ona baktı ve Frannie içinde kıskançlıkla karışık keskin bir acı hissetti. <em>Fazla bekledim,</em> diye düşündü. <em>Ah Tanrım, mahvettim işte, fazla bekledim.</em></p>

    <p>Harold’a göz ucuyla bakınca bir elini ağzına götürerek gizlemek istercesine gülümsediğini gördü. Rahatlama gülümsemesine benziyordu. İçinden birden ayağa fırlayıp Harold’ın yanına gitmek ve gözlerini oymak geldi.</p>

    <p><em>Asla Harold,</em> diye haykıracaktı bir yandan da. <em>Asla!</em></p>

    <p>Asla mı?</p>

    <p class="paragraf orta"><em>FRAN GOLDSMITH’İN GÜNLÜĞÜNDEN</em></p>

    <p class="tarih sag"><em>19 Temmuz 1990</em></p>

    <p>Aman Tanrım. En kötü şey gerçekleşti. Kitaplarda benzer bir durum gerçekleştiğinde hiç olmazsa <em>değişen</em> bir şey olur, ama gerçek hayat hiçbir dönüm noktasına ulaşılamayan bir pembe dizi gibi sürüyor da sürüyor. Belki inisiyatif alıp şansımı denemeliyim, ama aralarında bir şey olmasından çok korkuyorum ve. Bir cümle “ve” ile bitirilmez, biliyorum, ama ardından gelebilecekleri yazmaya çekiniyorum.</p>

    <p>Yazmak pek hoşuma gitmese de sana her şeyi anlatayım sevgili günlük. Aslında düşünmekten bile nefret ediyorum.</p>

    <p>Glen ve Stu alacakaranlıkta yiyecek –şansımız varsa konsantre malzemeler ve dondurulmuş ve kurutulmuş gıdalar– bulmak için kasabaya (bu akşam Girard, Ohio’dayız) gitti. Hem taşımak kolay, hem de bazı konsantre malzemelerin tadı çok güzel. Kurutulmuş ve dondurulmuş gıdaların tadı ise hep aynı... bence hepsi donuk hindi boku gibi. Peki kim hindi bokunu kurutup yer de tadını bilir? Boş ver günlük, bazı şeyler hiçbir zaman söylenmez, ha-ha.</p>

    <p>Harold ve bana, onlarla gidip gitmeyeceğimizi sordular, ama motosiklet üstünde bir gün için yeterince kaldığımı, mümkünse bensiz gitmelerini söyledim. Harold da su bulup kaynatacağını söyledi. Muhtemelen o sırada plan yapıyordu. Onu böyle içten pazarlıklı gösterdiğim için üzgünüm, ama gerçekten öyle biri.</p>

    <p>Bir not: Kaynamış su içmekten sıkıldım artık, tadı berbat ve oksijenden ESER YOK ama hem Mark hem de Glen özellikle kuzeydoğudaki endüstri bölgesindeki ve Rust Belt’teki fabrikaların ve benzeri yerlerin ırmaklarla derelerin kendi kendini temizleyebileceği kadar uzun süredir kapalı olmadığını söylüyor, bu yüzden kaynatıp içiyoruz. Er geç büyük bir şişe suyu stoku bulmayı ümit ediyoruz –aslında şimdiye kadar rastlamış olmalıydık, en azından Harold böyle söylüyor– ama çoğu gizemli bir şekilde ortadan kaybolmuş gibi. Stu pek çok insanın musluk suyu yüzünden hastalandığını düşünüp ölmeden önce çok miktarda şişe suyu satın alarak evinde depoladığını düşünüyor.</p>

    <p>Her neyse, Mark ve Perion ortalarda yoktu, sözde böğürtlen toplamaya gitmişlerdi, ama muhtemelen başka bir şey yapıyorlardı... bu konuda oldukça ketumlar. Yalnız kalınca önce ateş yakmak için çalı çırpı topladım, ardından Harold’ın getireceği çaydanlığı üzerine koyabilmek için bir ateş yaktım... kısa süre sonra içini suyla doldurup dönmüştü (ıslak saçlarından anlaşıldığı kadarıyla derede yıkanacak kadar vakit bulmuştu). Çaydanlığı ateşin üstündeki zımbırtıya astı. Sonra gelip yanıma oturdu.</p>

    <p>Bir kütüğün üzerine oturmuş havadan sudan sohbet ediyorduk ki aniden bana sarılıp öpmeye çalıştı. Çalıştı dedim ama aslında başarmıştı, en azından ilk başlarda, çünkü tepki gösteremeyecek kadar şaşırmıştım. Sonra hızla geri çekildim, arkaüstü düşmeme ve canımın hâlâ yanmasına rağmen şimdi düşününce bütün bu olanlar komik geliyor. Bluzum kütüğe takıldı ve sırtımın derisi sıyrıldı. Bir çığlık attım. Tarih tekerrürden ibaretti sanki, tıpkı Jess ile sahildeyken dilimi ısırmama benziyordu. Hem de beni huzursuz edecek kadar çok.</p>

    <p>Harold anında yanımda belirdi. Tek dizi üstüne çökmüş, iyi olup olmadığımı soruyordu. Temiz saçlarının diplerine kadar kızarmıştı. Harold her zaman sofistike biri olmak için uğraşır –bana hep gün boyunca tembelce oturup Jean-Paul Sartre’ı düşünerek ucuz şarap içeceği Seine Nehri’nin doğu kıyısındaki o özel Hüzün Kahvesi’ni arayan bıkkın, genç bir yazar gibi görünür– ama bu görüntünün altında çok iyi gizlenmiş, olgunluktan çok uzak fantezilere sahip bir genç var. Ya da ben öyle olduğuna inanıyorum. Cumartesi gündüz fantezilerinin büyük bölümü şöyle: <em>Kastilyalı Kaptan</em>’daki Tyrone Power, <em>Karanlık Geçit</em>’teki Humphrey Bogart ve <em>Gangsterin Kaderi</em>’ndeki Steve McQueen. Stresli anlarında hep bu bastırdığı tarafı yüzeye çıkıyor. Belki çocukluğunda büyük bir çabayla bastırdığı içindir, bilmiyorum. Her neyse, Bogie’ye dönüştüğünde bana sadece Woody Allen’ın <em>Tekrar Çal, Sam</em> filminde Bogie çalan adamı hatırlatıyor.</p>

    <p>Yanıma diz çöktü ve sordu. “İyi misin bebeğim?” Gülmeye başladım. Tarihin tekerrür etmesi mi demiştim? Ama gülmemin sebebi, sadece durumun komikliği değildi. Sadece bu olsaydı bastırabilirdim. Hayır, histeri sınırına yaklaşmıştım. Kâbuslar, bebek hakkındaki endişelerim, Stu’ya olan hislerim konusunda ne yapacağım, her gün yollarda olmak, kaslarımdaki tutulmalar, ağrılar, annemle babamı kaybetmem, her şeyin dönüşü olmayan bir şekilde değişmesi... kıkırdamalarla başladı, ardından kontrol edemediğim histerik kahkahalara dönüştü.</p>

    <p>“Bu kadar komik olan ne?” diye sordu Harold ayağa kalkarak. Herhalde o korkunç, erdemlilik taslayan ses tonuyla sormuştu, ama o sırada Harold’ı düşünmeyi bırakmıştım ve zihnimde Ördek Donald’ın çılgınca bir görüntüsü belirmişti. Batı medeniyetinin kalıntıları arasında dolaşan Ördek Donald öfkeyle vakvak ediyordu: <em>Bu kadar komik olan ne, ha? Ne? Komik olan ne?</em> Ellerimle yüzümü örttüm ve herhalde Harold keçileri kaçırdığımı düşünene kadar güldüm, ağladım, güldüm.</p>

    <p>Bir süre sonra ayağa kalkmayı başardım. Yüzümdeki yaşları sildim ve sırtımı Harold’a gösterip, sıyrıkların ne kadar kötü olduğunu sormaya niyetlendim. Ama yapmadım, çünkü bunu İZİN olarak görmesinden korktum.</p>

    <p>“Fran,” dedi Harold. “Bunu sana söylemek benim için çok zor.”</p>

    <p>“O halde söylemesen daha iyi belki,” dedim.</p>

    <p>“Mecburum,” dedi ve ona bağırıp çağırmadığım sürece hayır cevabını kabul etmeyeceğini anladım. “Frannie,” dedi. “Seni seviyorum.”</p>

    <p>Bunu duyacağımı en baştan beri biliyordum sanırım. Benimle sadece yatmak isteseydi daha kolay olurdu. Aşk, sevişmekten daha tehlikeliydi ve güç durumdaydım. Harold’ı nasıl reddedecektim? Sanırım nasıl söylenirse söylensin tek bir yolu var.</p>

    <p>“Ben seni sevmiyorum Harold,” dedim.</p>

    <p>Suratı bir anda düştü. “Sebep o, değil mi?” dedi ve yüzünde çirkin bir ifade belirdi. “Stu Redman değil mi?”</p>

    <p>“Bilmiyorum,” dedim. Sinirlenmiştim ve sinirimi kontrol etmekte her zaman başarılı değilimdir, sanırım annemden bana geçen bir özellik. Ama Harold’ın o anki ruh halini düşünerek sakin kalmaya çalıştım. Yine de her an patlayabilirmişim gibi geliyordu.</p>

    <p>“Ben biliyorum.” Sesi tizleşmiş, kendine acır bir tona bürünmüştü. “Hem de çok iyi biliyorum. Onunla karşılaştığımız gün anlamıştım. Böyle olacağını <em>anladığım</em> için bizimle gelmesini istememiştim. Demişti ki...”</p>

    <p>“Ne demişti?”</p>

    <p>“Seni istemediğini! Benim olabileceğini!”</p>

    <p>“Sana yeni bir çift ayakkabı verir gibi, değil mi Harold?”</p>

    <p>Cevap vermedi, belki fazla ileri gittiğini anlamıştı. Biraz gayret ederek Fabyan’daki o günü hatırladım. Harold’ın Stu’ya ilk tepkisi, bahçesine yeni bir köpeğin, yabancı bir köpeğin girdiğini fark eden bir köpek gibi olmuştu. Kendi bölgesine. Neredeyse Harold’ın ensesindeki tüylerin diken diken olduğunu görmüştüm. Stu’nun o sözleri bizi köpek sınıfından çıkarıp tekrar insan sınıfına sokabilmek için söylediğini biliyordum. Zaten yaşanan da bu değil mi? Yani içinde bulunduğumuz bu cehennemi mücadele? Eğer değilse neden zahmet edip nazik olmaya çalışıyoruz?</p>

    <p>“Kimseye ait değilim Harold,” dedim.</p>

    <p>Bir şeyler mırıldandı.</p>

    <p>“Ne dedin?”</p>

    <p>“Bu fikrini değiştirmek zorunda kalabilirsin.”</p>

    <p>Dilimin ucuna ters bir cevap geldi, ama kendimi tuttum. Harold’ın gözleri uzaklara dalmıştı, yüzü ifadesizdi. “Onun gibileri bilirim,” dedi. “Bana inan Frannie. Futbol takımının kaptanlığını yapan ve oynamaya devam edebilmesi için öğretmenin en azından C vereceğinden emin olduğu için dersleri dinlemek yerine başkalarına ortaparmağını gösterip tüftüf atan tip. Onun gibiler kendini okulun yıldızı zanneder ve ponpon kızların en güzeliyle çıkar. İngilizce öğretmenin, sınıfın en iyisi olduğunu düşündüğü için kompozisyonunu yüksek sesle okuttuğu sırada osuran da bu tiptir.</p>

    <p>“Evet, onun gibileri bilirim. İyi şanslar Fran.”</p>

    <p>Ardından çekip gitti. Aklındaki BÜYÜK, ETKİLEYİCİ gidiş olmadığından eminim. Sanki gizli bir hayali vardı ve ben de onu paramparça etmiştim... hayali, artık her şeyin farklı olduğuydu, gerçekse aslında hiçbir şeyin değişmediğiydi. Onun için çok üzüldüm, gerçekten, çünkü giderken rol yapmıyordu. Ağır bir darbe almıştı. Ama Harold’ın hiçbir zaman anlayamayacağı şu: Önce <em>kafasını</em> değiştirmesi gerekiyor, o aynı kaldıkça dünyanın da aynı kalacağını görmesi gerek. Korsanların define gömdüğü gibi o da ters cevaplar ve patlamalar biriktiriyor.</p>

    <p>Artık herkes geri döndü, yemek yendi, sigaralar tüttürüldü, Veronal dağıtıldı (benimki midemde erimek yerine cebimde) ve herkes uyumaya hazırlanıyor. Harold ile acı bir yüzleşme yaşadık ve içimden bir ses, hiçbir şeyin çözülmediğini söylüyor. Artık neler olacağını görmek için Stu ve beni dikkatle izliyor. Bunu yazmak kendimi hasta ve sebepsizce kızgın hissettiriyor. Bizi izlemeye ne hakkı var? İçinde bulunduğumuz bu zor durumu daha da kötüleştirmeye ne hakkı var?</p>

    <p><em>Hatırlanacak Şeyler:</em> Üzgünüm günlük. Ruh halimin etkisi olmalı. Aklıma hatırlanacak hiçbir şey gelmiyor.</p>

    <p class="paragraf">Frannie yanına geldiğinde Stu bir kayanın üstüne oturmuş, puro içiyordu. Çizmesinin topuğuyla toprakta küçük bir çukur açmış, çukuru küllük niyetine kullanıyordu. Yüzü, güneşin batmak üzere olduğu yöne dönüktü. Bulutlar, kızıl güneş kendini gösterebilecek kadar aralanmıştı. Dört kadınla tanışıp aralarına almalarının üzerinden sadece bir gün geçmişti, ama çok daha uzun zaman olmuş gibi geliyordu. Arabalardan birini almışlar, motosikletlerle birlikte bir kervan oluşturarak doğuya doğru ilerliyorlardı.</p>

    <p>Puronun kokusu Fran’in aklına babasını ve babasının piposunu getirdi. Anı, içini neredeyse nostalji kıvamına gelecek kadar hafiflemiş bir üzüntü hissiyle doldurdu. Yokluğuna alışıyorum baba, diye düşündü. Senin için sakıncası olacağını sanmıyorum.</p>

    <p>Stu, ona döndü. “Frannie,” dedi içten bir memnuniyetle. “Nasılsın?”</p>

    <p>Fran omuz silkti. “İdare eder.”</p>

    <p>“Kayayı benimle paylaşıp gün batımını izlemek ister misin?”</p>

    <p>Kalp atışları biraz hızlanarak Stu’nun yanına oturdu. Başka ne için gelmişti zaten? Stu’nun kamptan ayrılıp gittiği yönü çok iyi biliyordu. Tıpkı Harold, Glen ve iki kadının telsiz bulabilmek umuduyla Brighton’a gittiğini bildiği gibi (bu kez bir değişiklik olmuş, fikir Harold yerine Glen’den çıkmıştı). Patty Kroger kampa dönmüş, çatışma gazisi yol arkadaşlarıyla ilgileniyordu. Shirley Hammet gerçek hayata dönmeye başlamış, ama o sabah uykusunda kendini kurtarmak istercesine havayı tırmalayıp çığlıklar atarak herkesi uyandırmıştı. İsmi olmayan diğer kadın ise tam tersi yöne gidiyor gibiydi. Öylece oturuyordu. Yemek yedirilirse yiyordu. Tuvalet ihtiyacını gideriyordu. Sorulara cevap vermiyordu. Gerçek anlamda hayata sadece uykusundayken geliyordu. Yüksek doz Veronal almış olsa bile uykusunda inliyor, bazen çığlık atıyordu. Frannie, zavallı kadının rüyasında ne gördüğünü tahmin edebiliyordu.</p>

    <p>“Önümüzde uzun bir yol var gibi görünüyor, değil mi?” dedi Frannie.</p>

    <p>Stu bir süre sessiz kaldıktan sonra, “Düşündüğümüzden daha uzak,” dedi. “O yaşlı kadın artık Nebraska’da değil.”</p>

    <p>“Biliyorum...” diye başladı Fran ve dudaklarını ısırarak sustu.</p>

    <p>Stu hafifçe gülümseyerek ona baktı. “İlacınızı aksatıyorsunuz, hanımefendi.”</p>

    <p>“Sırrım açığa çıktı,” dedi Frannie şapşalca gülümseyerek.</p>

    <p>“Sadece biz değiliz,” dedi Stu. “Bugün Dayna ile konuşuyordum (ismini ondan her duyuşunda olduğu gibi Fran’in içi korkuyla karışık kıskançlıkla doldu) ve Susan’ın da kendisinin de hapı içmek istemediğini söyledi.”</p>

    <p>Fran başını salladı. “Sen neden içmeyi bıraktın? Sana... o yerde ilaç mı vermişlerdi?”</p>

    <p>Stu toprakta açtığı çukura külünü silkeledi. “Sadece geceleri hafif sakinleştiriciler, hepsi o kadar. Beni ilaçla uyuşturmalarına gerek yoktu. Güvenli bir şekilde kilit altındaydım zaten. Hapları içmeyi üç gece önce bıraktım çünkü... bağlantının koptuğunu hissediyordum.” Bir an düşündükten sonra konuşmaya devam etti. “Glen ve Harold telsiz bulmaya gitti, bu gerçekten iyi bir fikirdi. İki yönlü iletişim ne içindir? Teması sürdürebilmek için. Arnette’teki arkadaşım Tony Leominster’ın Scout’unda da bir tane vardı. Harika bir cihaz. İster arkadaşlarınla konuşursun, ister başın dertteyken yardım istersin. Bu rüyalar da insanın beyninde telsiz olmasına benziyor, ama şimdi hatta arıza var, sadece alabiliyoruz.”</p>

    <p>“Belki hat sağlamdır,” dedi Fran yavaşça.</p>

    <p>Stu, ona şaşkınca baktı.</p>

    <p>Bir süre sessizce oturdular. Güneş, ufkun gerisinde kaybolmadan önce kısa bir süre için vedalaşmak istercesine bulutların arasından süzülüyordu. Fran ilkel insanların ona neden taptığını şimdi daha iyi anlıyordu. Neredeyse boş olan koca ülkenin devasa sessizliği günbegün üzerine çöküp ağırlığıyla gerçekliğini beynine kazırken güneş ve ay da daha büyük, daha önemli görünmeye başlamıştı. Daha kişisel bir hal almıştı. Gökyüzünde parlayarak ona çocukluğundaki gibi bakıyorlardı.</p>

    <p>“Her neyse, bıraktım işte,” dedi Stu. “Dün gece rüyamda yine Kara Adam’ı gördüm. Şimdiye kadar gördüklerimin en kötüsüydü. Çölde bir yerlerde hazırlık yapıyor. Sanırım Las Vegas’ta. Ve Frannie... galiba insanları çarmıha geriyor. Ona sorun çıkaranları.”</p>

    <p>“<em>Ne</em> yapıyor dedin?”</p>

    <p>“Rüyamda öyle gördüm. 15. Otoyol’un yanı sıra uzanan, ahır tahtalarından ve telefon direklerinden yapılmış çarmıhlar vardı. Üstlerinde de insanlar.”</p>

    <p>“Sadece rüya,” dedi Fran huzursuz olmuş gibi.</p>

    <p>“Belki.” Dumanı içine çekti ve batıdaki kızıla boyanmış bulutlara baktı. “Ama kadınları esir eden manyaklarla karşılaşmamızdan önceki iki gece rüyamda kendine Abagail Ana diyen kadını gördüm. 76. Otoyol’un kenarına park etmiş eski bir kamyonetin yolcu koltuğunda oturuyordu. Ben tek kolumu pencereye dayamış halde yolda ayakta duruyordum. Tıpkı şimdi seninle konuştuğum gibi doğal bir şekilde onunla konuşuyordum. ‘Onları daha hızlı ilerletmelisin Stuart; benim gibi bir ihtiyar yapabiliyorsa senin gibi Teksaslı çetin bir ceviz hayli hayli yapar.’” Stu gülüp purosunu yere attı ve topuğuyla ezdi. Yaptığının farkında değilmiş gibi dalgınca bir hareketle kolunu Frannie’nin omzuna attı.</p>

    <p>“Colorado’ya gidiyorlar,” dedi Fran.</p>

    <p>“Bence de.”</p>

    <p>“Dayna veya Susan, onu rüyasında görmüş mü?”</p>

    <p>“İkisi de görmüş. Susan dün gece tıpkı benim gibi çarmıha gerilen insanlar da görmüş.”</p>

    <p>“Yaşlı kadının yanında artık pek çok insan var.”</p>

    <p>Stu başını salladı. “Yirmi kişi, belki daha da fazla. Neredeyse her gün insanların yanından geçiyoruz. Sinerek geçip gitmemizi bekliyorlar. Bizden korkuyorlar ama o... onun yanına gelirler bence. Kendi seçtikleri zamanda.”</p>

    <p>“Veya diğerine katılırlar,” dedi Frannie.</p>

    <p>Stu başını salladı. “Evet, ona da gidebilirler. Neden Veronal içmeyi bıraktın Fran?”</p>

    <p>Frannie titrek bir nefes aldı ve ona söyleyip söylememeyi düşündü. Söylemek istiyor, ama tepkisinden çekiniyordu.</p>

    <p>“Kadınların sağı solu belli olmaz,” dedi sonunda.</p>

    <p>“Doğru,” dedi Stu. “Ama akıllarından geçeni öğrenmenin bir yolu bulunur belki.”</p>

    <p>“Ne...” diye söze başladı Fran ve Stu, onu bir öpücükle susturdu.</p>

    <p class="paragraf">Alacakaranlığın son demlerinde, otlar üzerinde yatıyorlardı. Onlar sevişirken parlak kırmızı, yerini soğuk mora bırakmıştı. Frannie kalan son bulut parçalarının gerisindeki yıldızları görebiliyordu. Ertesi gün hava yolculuk için ideal olacaktı. Şansları yardım ederse Indiana’nın diğer ucuna doğru epey bir mesafe katedebilirlerdi.</p>

    <p>Stu göğsünün üstünde uçuşan sivrisineğe tembelce vurdu. Gömleği yakınlarındaki çalıların üzerinde asılıydı. Fran’inki üzerindeydi, ama düğmeleri açıktı. Kumaşa dayanan göğüslerine bakarak düşündü: <em>İrileşiyorum, henüz çok fazla değil ama fark ediliyor... en azından ben fark ediyorum.</em></p>

    <p>“Seni uzun zamandır istiyordum,” dedi Stu, ona bakmadan. “Zaten anlamışsındır.”</p>

    <p>“Harold ile sorun yaşanmasını istemedim,” dedi Fran. “Bir de...”</p>

    <p>“Harold kendine özgü biri,” dedi Stu. “İçinde bir yerlerde iyi bir adam var, ancak biraz olgunlaşıp şekillenmesi gerek. Ondan hoşlanıyorsun, değil mi?”</p>

    <p>“Doğru kelime o. Harold’a karşı hissettiklerimi ifade edebilecek bir kelime yok.”</p>

    <p>“Benim hakkımda ne hissediyorsun?”</p>

    <p>Frannie, ona baktı ve istese de ona onu sevdiğini yüksek sesle söyleyemeyeceğini anladı.</p>

    <p>“Hayır,” dedi Stu, Fran, ona karşı gelmiş gibi. “Sadece doğru olanı yapmak istiyorum. Sanırım bu olanları Harold’ın bilmesini henüz istemiyorsun. Doğru mu?”</p>

    <p>“Evet,” dedi Frannie minnetle.</p>

    <p>“Sorun değil. Belli etmezsek belki kendi kendine halledebilir. Onu Patty’ye bakarken gördüm. Yaşları da yakın.”</p>

    <p>“Bilmiyorum...”</p>

    <p>“Ona minnet borcun olduğunu düşünüyorsun değil mi?”</p>

    <p>“Galiba. Ogunquit’te kalan son iki kişiydik ve...”</p>

    <p>“O sadece şanstı Frannie, daha fazlası değil. Sırf şans eseri oluşan bir durum için kimsenin sana kendini borçlu hissettirmesine izin verme.”</p>

    <p>“Haklısın.”</p>

    <p>“Sanırım seni seviyorum,” dedi Stu. “Bunu söylemek benim için hiç kolay değil.”</p>

    <p>“Galiba ben de seni seviyorum. Sana söylemem gereken...”</p>

    <p>“Biliyordum.”</p>

    <p>“Bana hapları niye bıraktığımı sormuştun.” Gözlerini ondan kaçırarak gömleğini çekiştirdi. Dudakları bir anda kupkuru olmuştu. “Bebeğe zarar verebileceklerinden korktum,” dedi fısıltıyla.</p>

    <p>“Bebeğe mi...” Durdu. Sonra onu kavrayıp kendine çevirdi. “<em>Hamile</em> misin?”</p>

    <p>Frannie başını salladı.</p>

    <p>“Ve kimseye söylemedin?”</p>

    <p>“Hayır.</p>

    <p>“Harold. O biliyor mu?”</p>

    <p>“Senden başka kimse bilmiyor.”</p>

    <p>“Vay canına,” dedi Stu. Yüzüne o kadar dikkatle bakıyordu ki Frannie korkmuştu. İki ihtimal düşünmüştü: Yanından anında uzaklaşacak (başkasının çocuğuna hamile olduğunu öğrendiği takdirde Jess’in şüphesiz yapacağı gibi) ya da ona sarılacak, endişelenmemesini, her şeyi kendisinin halledeceğini söyleyecekti. Bu şaşkın, yakından incelemeyi hiç ummamıştı. Haberi babasına verdiği akşamı hatırladı. Onun bakışları da Stu’nunkilere çok benziyordu. Keşke Stu’ya durumunu sevişmelerden önce anlatsaydı. Belki o zaman sevişmezler, Stu... nasıl deniyordu? Hasarlı mal olduğu için ondan faydalanmış olduğu düşüncesine kapılmazdı. Böyle mi düşünüyordu gerçekten? Frannie emin olamıyordu.</p>

    <p>“Stu?” dedi çekinerek.</p>

    <p>“Kimseye söylememişsin,” diye tekrarladı Stu.</p>

    <p>“Nasıl diyeceğimi bilemedim.” Gözleri dolu dolu olmuştu.</p>

    <p>“Doğum ne zaman?”</p>

    <p>“Ocakta,” dedi Frannie ve gözyaşları akmaya başladı.</p>

    <p>Stu, ona sarıldı ve tek söz etmeksizin her şeyin yolunda olduğunu anlattı. Ona endişelenmemesini veya her şeyi halledeceğini söylemedi, ama onunla tekrar sevişti ve Frannie, kendini daha önce hiç olmadığı kadar mutlu hissetti.</p>

    <p>Çalılar arasında Kara Adam gibi koyu bir gölge halinde durmuş, sessizce onlara bakmakta olan Harold’ı ikisi de fark etmedi. Doyuma ulaşan Fran zevkten çığlık atarken gözlerinin kısılıp ölümcül üçgenlere döndüğünü ikisi de fark etmedi.</p>

    <p>İşleri bittiğinde zifiri karanlık çökmüştü.</p>

    <p>Harold sessizce uzaklaştı.</p>

    <p class="paragraf orta"><em>FRAN GOLDSMITH’İN GÜNLÜĞÜNDEN</em></p>

    <p class="tarih sag"><em>1 Ağustos 1990</em></p>

    <p>Önceki gece yazamayacak kadar mutlu ve heyecanlıydım. Artık Stu ile birlikteyiz.</p>

    <p>Yalnız Kovboy sırrımı mümkün olduğunca, hiç olmazsa bir yere yerleşene kadar kimsenin bilmemesi konusunda benimle aynı fikirdeydi. Colorado olacaksa, orası olur, bana uyar. Bu gece bu duygular içindeyken yerleşeceğiz deseler ona da itiraz etmezdim. Şapşal bir liseli kıza mı benziyorum? Eh, bir kadın, günlüğünde bile şapşal bir liseli kız gibi davranamayacaksa nerede davranacaktı?</p>

    <p>Yalnız Kovboy konusunu kapatmadan önce bir şey daha söylemem gerek. “Annelik içgüdüm” ile ilgili. Böyle bir şey var mı <em>gerçekten?</em> Bence evet. Muhtemelen hormonlarla ilgili. Birkaç haftadır kendimi farklı hissediyorum, ama hamileliğimin sebep olduğu değişiklikleri dünyada yaşanan korkunç felaketin sebep olduklarından ayırt edebilmek çok güç. Ama bir kıskançlık (aslında “kıskançlık” doğru kelime değil, ama anlamca bulabildiğim en yakın sözcük bu) hissi VAR. Evrenin merkezine biraz daha yaklaşmışlık hissi ve oradaki pozisyonunu koruma ihtiyacı. Bu yüzden Veronal, mantığım diğerlerinin aldığı ufak dozlarda alırsam bebeğe hiçbir zararı dokunmayacağını söylemesine rağmen kâbuslardan daha büyük bir risk gibi görünüyor. Sanırım bu kıskançlık hissi biraz da Stu Redman’a duyduğum aşkın bir parçası. Hem iki kişilik yiyorum, hem de iki kişilik seviyormuşum gibi geliyor.</p>

    <p>Her neyse, acele etmem lazım. Rüyalar ne getirirse getirsin uykumu almaya ihtiyacım var. Indiana’da umduğumuz kadar hızlı ilerleyemedik, Elkhart kavşağındaki korkunç trafik bizi yavaşlattı. Çoğu askeri araçlardı. İçlerinde ölü askerler vardı. Glen, Susan Stern, Dayna ve Stu mümkün olduğunca çok silah topladı... yaklaşık iki düzine tüfek, el bombaları ve evet dostlar, bir roketatar. Ben bunları yazarken Harold ve Stu roketatarın ateşleme sistemini çözmeye çalışıyordu. 17-18 civarında roket var. Tanrım, lütfen kendilerini havaya uçurmasınlar.</p>

    <p>Harold’dan bahsetmişken, HİÇBİR ŞEYDEN şüphelenmediğini belirteyim günlük (eski Bette Davis filmlerinden bir replik gibi oldu, değil mi). Abagail Ana’nın grubuyla bir araya geldiğimizde söyleriz sanırım; daha fazla gizlemek haksızlık olur zaten.</p>

    <p>Ama bugün, onu hiç görmediğim kadar mutlu ve neşeli gördüm. O kadar çok sırıttı ki suratı ikiye ayrılacak zannettim! Stu’nun tehlikeli roketatarı çözmek için ona yardım etmesini öneren oydu ve...</p>

    <p>Geri geliyorlar. Daha sonra bitiririm.</p>

    <p class="paragraf">Frannie derin ve rüyasız bir uyku çekti. Harold Lauder dışında herkes için geçerliydi bu. Gece yarısından kısa bir süre sonra kalkıp sessizce Frannie’nin uyuduğu yere gitti ve ona bakarak bir süre başında dikildi. Bütün gün sırıtmıştı, ama artık gülümsemiyordu. Bazen gülümsemesi kafasını çatlatacak ve durmaksızın işleyen beyni aradan dışarı sızacak gibi gelmişti.</p>

    <p>Ağustosböceklerinin ötüşünü dinleyerek ona bakıyordu. <em>Köpek günlerindeyiz,</em> diye düşündü. Webster’s sözlüğüne göre 25 Temmuz ila 28 Ağustos arasında kalan döneme köpek günleri deniyordu. Kuduz köpekler sözde bu tarihler arasında çok yaygın bir şekilde görüldüğü için bu ad verilmişti. Süveterini yastık yapmış, tatlı tatlı uyuyan Fran’e baktı. Sırt çantası hemen yanındaydı.</p>

    <p><em>Her köpeğin günü gelir Frannie.</em></p>

    <p>Yere çökerken dizlerinden çıkan çıtırtı üzerine olduğu yerde donakaldı, ama kimse kıpırdamadı. Sırt çantasının kapağını açtı, ipini gevşetti ve ince bir el fenerinin ışığını içinde gezdirdi. Frannie uykusunda bir şeyler mırıldanınca Harold kaskatı kesilerek nefesini tutup bekledi. Aradığını en dipte, üç temiz bluz ve bir yol haritası altında buldu. Telli bir defter. Defteri çekip aldı, ilk sayfasını açtı ve fenerin ışığını Fran’in sık, ancak son derece okunaklı el yazısına tuttu.</p>

    <p><em>6 Temmuz 1990, Bay Bateman sonunda bizimle birlikte gelmeye ikna oldu...</em></p>

    <p>Harold defteri kapatıp yanına alarak uyku tulumuna geri döndü. Bir zamanların küçük çocuğu gibiydi, çok az arkadaşı (yaklaşık üç yaşına kadar bebek güzelliği kalmış, ondan sonra hep şişman ve çirkin olagelmişti), ama pek çok düşmanı olan, ailesinin önemsemediği –gözleri hayatının Miss America / Atlantic City podyumundaki uzun yürüyüşüne başlamış olan Amy’den başkasını görmüyordu– teselliyi kitaplarda arayan, beyzbol takımına asla seçilmeyen, onun yerine Uzun John Silver, Tarzan veya Philip Kent rollerine bürünen, geceleri yatak örtüsünün altında el fenerinin aydınlattığı renkli sayfaları heyecanla irileşmiş gözlerle okuyan, osuruklarının kokusu içinde yatarken bu kahramanlar olduğunu hayal eden o küçük çocuk; bu çocuk şimdi el feneriyle uyku tulumunun içine süzülerek Frannie’nin günlüğünü almıştı.</p>

    <p>Fenerin ışığını defterin kapağına tuttuğunda aklı başına gelir gibi oldu. Zihninin bir parçası, <em>Harold! Dur,</em> diye o kadar şiddetli bir şekilde çığlık attı ki baştan aşağı titredi. Ve neredeyse duracaktı. Bir an için durmak, günlüğü aldığı yere geri koymak, ondan vazgeçmek, korkunç ve geri dönüşü imkânsız bir şey olmadan onları kendi hallerine bırakmak <em>mümkün</em> göründü. Acı içeceği uzaklaştırıp içindeki yakıcı sıvıyı dökerek bardağını bu dünyada onun için ne varsa onunla tekrar doldurabilirmiş gibi geldi. <em>Geri koy Harold,</em> diye yalvardı aklı başında ses, ama belki artık çok geç kalınmıştı.</p>

    <p>On altı yaşındayken başka hayaller, hem sevilen hem nefret edilen fanteziler –roketler veya korsanların değil. Muhteşem Harold onları küçük deri kırbaçlar ve gümüş başlı sopalarla cezalandırmadan önce tahtında çırılçıplak otururken saten yastıklar üstünde önünde diz çökmüş, şeffaf ipek pijamalı kızların olduğu– için Burroughs, Stevenson ve Robert Howard’dan vazgeçmişti. Ogunquit Lisesi’ndeki her güzel kızın bir veya birden çok kez yer aldığı acı hayallerdi. Bu fanteziler, kasıklarında oluşan, hazdan daha çok lanet sayılabilecek bir sıvı patlamasıyla son bulurdu. Spermleri karnında kururken uyuyakalırdı. Hayatının her gününde böyleydi.</p>

    <p>Ve işte o acı hayaller, eski yaralar, sararmış çarşaflar gibi etrafına dolanan, hiç ölmeyen eski dostlar, körelmeyen keskin dişler yine yüzeye çıkmıştı.</p>

    <p>İlk sayfayı açtı, el fenerini yazılara tuttu ve okumaya başladı.</p>

    <p class="paragraf">Şafak sökmeden bir saat önce günlüğü Fran’in çantasına geri koydu ve kapağını kapadı. Özel bir önlem almamıştı. Uyansaydı onu soğukkanlılıkla öldürüp kaçacaktı. Nereye kaçacaktı peki? Batıya. Ama Nebraska’da veya Colorado’da durmayacaktı, ah hayır.</p>

    <p>Fran uyanmadı.</p>

    <p>Harold uyku tulumuna geri döndü. Ona acı veren duygularla mastürbasyon yaptı. Uyudu, ama uykusu derin değildi. Rüyasında taşlar ve kayalarla dolu dik bir yamaçta ölmekte olduğunu gördü. Tepedeki karanlıkta akbabalar uçuşuyor, cesedini didiklemek için bekliyordu. Ne ay vardı ne de yıldızlar.</p>

    <p>Sonra korkunç bir kızıl Göz karanlıkta açıldı; kurnaz, büyülü. Göz onu dehşete düşürdü, aynı zamanda ele geçirdi.</p>

    <p>Onu çağırdı.</p>

    <p>Gölgelerin ölüm dansıyla alacakaranlıkta toplandığı batıya doğru çağırdı.</p>

    <p class="paragraf">O akşam gün batımında Joliet, Illinois’in batısında kamp kurdular. Bira, güzel bir sohbet ve kahkahalar vardı. Kötü günleri Indiana’da bıraktıklarını düşünüyorlardı. Herkes özellikle, daha önce hiç bu kadar neşeli görmedikleri Harold’dan bahsediyordu.</p>

    <p>“Biliyor musun Harold,” dedi Frannie akşamın daha geç, partinin bitmeye yakın yüz tuttuğu saatlerinde. “Seni daha önce hiç bu kadar keyifli görmemiştim. Hayırdır?”</p>

    <p>Harold, ona neşeyle göz kırptı. “Her köpeğin günü gelir Fran.”</p>

    <p>Fran kafası karışmış bir halde ona gülümsedi. Harold kendince bir kelime oyunu yapıyor olmalıydı. Önemli değildi. Önemli olan, sonunda her şeyin yoluna girmeye başlamasıydı.</p>

    <p>Harold o gece kendi günlüğünü yazmaya başladı.</p>
  </div>
</body>
</html>
