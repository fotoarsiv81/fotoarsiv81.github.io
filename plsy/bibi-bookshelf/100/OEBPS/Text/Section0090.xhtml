<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">65. Bölüm</h2>

    <p>Las Vegas’ın kuzeyinde Emigrant Vadisi’nde, o gece, yabani arazide küçük bir ateş yanıyordu. Randall Flagg ateşin başında oturmuş, dalgınca küçük bir tavşanı pişiriyordu. Eti, şiş olduğunu düşündüğüm bir şeye geçirmiş, cızırdayıp ateşe yağ damlatmasını izliyordu. Hafif esinti, etin kokusunu çöle taşımış, kokuyu alan kurtlar ise gelmeye başlamıştı. Ateşin biraz ötesinde oturmuş, neredeyse dolunay halindeki aya ve pişen etin kokusuna uluyorlardı. Flagg ara sıra onlara göz ucuyla bakıyor, iki üç tanesi şiddetli bir kavgaya tutuşuyor, en güçsüzleri yok edilene dek ısırıp parçalıyorlardı. Sonra geri kalanlar burunlarını kızıl aya çevirip tekrar ulumaya başlıyordu.</p>

    <p>Ama kurtlar artık onu sıkıyordu.</p>

    <p>Üstünde yine kot pantolonu, yıpranmış kovboy çizmeleri ve göğüs ceplerinde iki iğnenin takılı olduğu kuzu derisinden kabanı vardı: <em>gülen surat</em> ve DOMUZUNUZ NASIL? Gece rüzgârı yakasını yalayıp geçiyordu.</p>

    <p>Gidişattan hiç memnun değildi.</p>

    <p>Rüzgârda bir uğursuzluk, terk edilmiş bir ahırın çatı katında kanat çırpan yarasalar gibi kötücül haberler vardı. Yaşlı kadın ölmüş, Flagg önce bunun iyi bir gelişme olduğunu düşünmüştü. Her şeye rağmen ondan korkuyordu. İhtiyar ölmüş, Flagg de Dayna Jurgens’e kadının komadayken öldüğünü söylemişti... ama bu doğru muydu? Artık o kadar emin değildi.</p>

    <p>Ölmeden önce konuşmuş muydu? Konuştuysa ne söylemişti?</p>

    <p>Ne planlıyorlardı?</p>

    <p>Bir nevi üçüncü göz geliştirmişti. Havada yükselme yeteneği gibiydi; sahip olduğu, kabullendiği ama tam olarak anlamadığı bir şeydi. Onu gönderip... neredeyse her seferinde görebiliyordu. Ama bazen göz, gizemli bir şekilde kör oluyordu. Yaşlı kadının ölüm döşeğinde yattığı odayı, kuyruk tüyleri hâlâ Harold ve Nadine’in küçük sürprizi sayesinde yanık halde başında toplandıklarını görmüştü ama sonra görüntü kaybolmuş, kendini yine uyku tulumuna sarılmış halde çölde yatarak yıldızlı sallanan sandalyesinde oturan Cassiopeia’ya bakar ve hiçbir şey görmez halde bulmuştu. İçinde bir ses konuşmuştu: <em>Öldü. Konuşmasını beklediler ama bir şey diyemeden öldü.</em></p>

    <p>Ama artık bu sese güvenmiyordu.</p>

    <p>Bir de casus meselesi vardı.</p>

    <p>Yargıcın kafası uçmuştu.</p>

    <p>Kız son anda ondan kurtulmuştu. Ve biliyordu, kahretsin! <em>Biliyordu!</em></p>

    <p>Kurtlara öfkeli bir bakış fırlattı ve neredeyse altı tanesi hışımla kavga etmeye başladı. Kumaş yırtılmasına benzer sesler çıkararak vahşet dolu bir yumak haline geldiler.</p>

    <p>Sakladıkları bütün sırları biliyordu... üçüncü biri vardı. Peki kimdi? Defalarca gözle görmeyi denemiş, ama tek görebildiği, ayın gizemli, aptalca yüzeyiydi. A-Y, ay böyle yazılır.</p>

    <p>Üçüncü casus kimdi?</p>

    <p>Kız elinden nasıl kurtulmayı başarmıştı? Flagg gafil avlanmış, elinde bluzdan kopan bir parça kumaşla öylece kalakalmıştı. Sakladığı bıçaktan haberi vardı, o kısım çocuk oyuncağıydı ama camdan atlayacağını hesap edememişti. Bir de hiç tereddüt etmeden, soğukkanlı bir şekilde canına kıyışı vardı. Birkaç saniye içinde ölüp gitmişti.</p>

    <p>Düşünceleri, karanlıktaki sansarlar gibi birbirini kovalıyordu.</p>

    <p>İşler tam istediği gibi gitmiyor ve bu durum onu tedirgin ediyordu.</p>

    <p>Mesela Lauder. Bir de o vardı.</p>

    <p><em>Kusursuzca</em> hareket etmişti. Tıpkı kurmalı oyuncaklar gibi. Oraya git. Buraya git. Onu yap. Bunu yap. Ama bomba sadece iki kişiyi saf dışı etmişti; tüm o planlar, onca <em>çaba,</em> ölmek üzere olan kara köpeğin dönüşüyle mahvolmuştu. Ve sonra... Harold’dan kurtulduğu sırada... Nadine’i öldürmeye çalışmıştı! Düşününce hâlâ o şaşkınlıkla karışık öfkeyi hissediyordu. Ve budala karı, ağzı bir karış açık halde oracıkta kalakalmış, onu öldürmesini beklemişti. Öldürülmeyi <em>istermiş</em> gibi. Peki Nadine ölürse bundan en büyük zararı kim görecekti?</p>

    <p>Oğlundan başka kim?</p>

    <p>Tavşan pişmişti. Şişten sıyırıp teneke tabağa koydu.</p>

    <p>“Hadi bakalım denizciler, yumulun!”</p>

    <p>Yüksek sesle güldü. Hiç denizci olmuş muydu? Galiba bir kere. Ama kesinlikle Parris Adası türünden. Boo Dinkway adında özürlü bir çocuk vardı. Birlikte...</p>

    <p>Neydi?</p>

    <p>Kaşlarını çatarak tabağına baktı. Minderli sopalarla Boo’yu dövmüşler miydi? Bir şekilde asarak öldürmüşler miydi? Gazla ilgili bir şeyler hatırlıyor gibiydi. Ama neydi?</p>

    <p>Aniden hiddetlendi. Az daha yeni pişmiş yemeğini ateşe fırlatacaktı. <em>Bunu hatırlayabilmesi gerekiyordu!</em></p>

    <p>“Yumulun beyler,” diye fısıldadı ama bu kez anılara doğru yolculuğa başlayamadı bile.</p>

    <p>Kendini kaybediyordu. Bir zamanlar altmışlı, yetmişli, seksenli yıllara bir adamın kararan bir odaya inen iki kat merdivene bakması gibi bakabilirdi. Oysa şimdi sadece süpergripten sonra olanları net bir şekilde hatırlayabiliyordu. Daha ötesi sadece ara sıra azıcık aralanıp ona bir anlığına gizemli bir nesneyi veya bir anıyı (mesela Boo Dinkway... böyle biri gerçekten varsa elbette) gösterip hemen ardından tekrar kararan bir sis bulutu gibiydi.</p>

    <p>Doğru hatırladığından emin olduğu en eski anısı 51. Karayolu üzerinden Kit Bradenton’ın yaşadığı yer olan Mountain kentine yürümesiydi.</p>

    <p>Doğumu. Yeniden doğuşu.</p>

    <p>Artık tam olarak bir insan değildi, gerçi daha önce olup olmadığı da meçhuldü. Her seferinde bir katı soyulan soğan gibiydi: organize düşünce, hafıza, hatta muhtemelen irade... daha önce olduğu varsayılırsa elbette.</p>

    <p>Tavşanı yemeye başladı.</p>

    <p>Bir keresinde, bundan oldukça emindi, işler ters gitmeye başlayınca hızla solup yok olmuştu. Ama bu kez olmayacaktı. Bu onun zamanı, onun mekânıydı ve kendini burada gösterecekti. Üçüncü casusu henüz bulamamış olmasının veya Harold’ın son anda kontrolünden çıkıp ona vadedilmiş olan gelinini, oğlunun annesini öldürmeye kalkmasının bir önemi yoktu.</p>

    <p>O tuhaf adam, Çöpçü Adam, çölde bir yerlerde, baş belası, endişe kaynağı Özgür Bölge’yi dünya üzerinden silecek silahların izini sürüyordu. Göz’ü, Çöpçü Adam’ı takip edemiyordu ve Flagg, onun bazı yönlerden kendisinden bile garip olduğunu düşünüyordu; barut, napalm, dinamit lokumu kokularını alıp eliyle koymuş gibi bulan bir tür av köpeği gibiydi.</p>

    <p>Ulusal Koruma jetleri, kanatlarının altında AGM-45’lerle bir ay içinde uçmaya hazır olacaktı. Gelininin hamileliği kesinleşince, doğuya uçacaklardı.</p>

    <p>Basketbol topuna benzeyen aya dalgınca bakarak gülümsedi.</p>

    <p>Bir başka ihtimal daha vardı. Göz’ün ona zamanla göstereceğini düşündü. Oraya bir karga, bir kurt ya da bir peygamberdevesi –çöldeki otlar arasına dikkatle gizlenmiş bir havalandırma kapağından içeri süzülebilecek kadar küçük bir böcek– şeklinde gidebilirdi. Karanlık borularda sinsice ilerleyecek ve nihayet bir havalandırma ızgarasından içeri girecekti.</p>

    <p>Yeraltındaydı. Sınırın Kaliforniya tarafına geçer geçmez.</p>

    <p>İçeride sıra sıra deney tüpü vardı. Her biri özenle etiketlenmişti: süper kolera, süper şarbon, yeni ve gelişmiş bir tür frengi; hepsi de süpergribi neredeyse evrensel bir ölümcüllükle kılan değişken-antijen kabiliyeti esasına dayalıydı. Burada yüzlercesi vardı; Life Savers reklamlarında söylendiği gibi, çeşitli tatlarda.</p>

    <p>Suyuna biraz katmaya ne dersin Özgür Bölge?</p>

    <p>Ya da havana?</p>

    <p>Noel için muhteşem bir lejyoner hastalığı alır mıydın? Ya da geliştirilmiş domuz gribini mi tercih edersin?</p>

    <p>Ulusal Koruma kızağına binmiş uğursuz Noel Baba Flagg her bacadan içeri birazcık hastalık bıraksa nasıl olur?</p>

    <p>Bekleyecek ve doğru zaman geldiğinde bilecekti.</p>

    <p>Bir şey ona söyleyecekti.</p>

    <p>Her şey yolunda gidecekti. Bu kez solup yok olmayacaktı. Kontrol ondaydı ve öyle kalacaktı.</p>

    <p>Tavşan bitmişti. Midesi sıcak yemekle dolunca tekrar kendine gelmişti. Teneke tabağı alarak ayağa kalktı ve kemikleri fırlatıp karanlığın içine attı. Kurtlar hırlayarak, homurdanarak, gözleri ay ışığı altında dönerek kemiklerin başına üşüştü.</p>

    <p>Flagg ellerini beline koydu ve aya doğru kükrercesine güldü.</p>

    <p class="paragraf">Nadine ertesi sabah erken saatte Glendale kasabasından ayrıldı ve Vespa’sıyla I-15 üzerinde ilerlemeye başladı. Serbest bıraktığı kar beyazı saçları ardında dalgalanıyor, bir gelinin duvağına benziyordu.</p>

    <p>Ona uzun süre sadık bir şekilde hizmet eden ama artık son zamanlarını yaşayan Vespa için üzülüyordu. Katettiği mesafe, çöl sıcağı, zorlu dağ yolları ve bakımsızlık etkisini göstermeye başlamıştı. Motorun artık zorlandığı sesinden belli oluyordu. Önemi yoktu. Oraya varmadan bozulursa yolun kalanını yürürdü. Peşinden kovalayan yoktu. Harold ölmüştü. Ayrıca yürümek zorunda kalırsa <em>o</em> bunu bilir ve onu alması için birini gönderirdi.</p>

    <p>Harold, ona ateş etmişti! Harold, onu <em>öldürmeye</em> çalışmıştı!</p>

    <p>Ne kadar düşünmemeye çalışsa da aklı dönüp dolaşıp bu konuya geliyordu. Beyni, bir köpeğin kemiğini kemirmesi gibi bu konuyu didikliyordu. Öyle olmaması gerekiyordu. Flagg patlamadan sonraki gece, Harold nihayet kamp yapabileceklerine karar verdiğinde rüyasına girmişti. Nadine’e, Harold’ın Batı Yamacı’na gelene, yani neredeyse Utah’a varana dek yanında kalmasına izin vereceğini söylemişti. Sonra çabuk ve acısız bir kazayla icabına bakılacaktı. Bir yağ birikintisi. Zahmetsizce. Çabucak.</p>

    <p>Ama zahmetsiz ve çabuk <em>olmamıştı</em> ve Harold onu neredeyse <em>öldürüyordu.</em> Kurşun, yanağının birkaç santim ötesinden vızıldayarak geçmiş ve Nadine o zaman bile kıpırdayamamıştı. Nasıl böyle bir şey yapabildiğine, böyle bir şeye kalkışmasına nasıl izin verildiğine şaşırarak olduğu yerde şok içinde kalmıştı.</p>

    <p>Flagg’in onu bu şekilde korkutmaya çalıştığını, kime ait olduğunu unutmaması için uyardığını düşünerek olanlara mantıklı bir açıklama getirmeye çalışmıştı. Ama akla mantığa sığmıyordu! Delilikti! Ne kadar mantıklı açıklama bulmaya çalışırsa çalışsın içinden bir ses Flagg’in Harold’ın ateş etmesine hazırlıklı olmadığını söylüyordu.</p>

    <p>Bu sese kulağını tıkamaya çalıştı ama yapamıyordu. Ses, ona şans eseri hayatta olduğunu söylüyordu. Harold’ın kurşunu kaşlarının arasına saplanmış olabilir ve Randall Flagg’in elinden bir şey gelmeyebilirdi.</p>

    <p>Sesi yalancılıkla suçladı. Flagg her şeyi bilirdi. Bir serçenin bile...</p>

    <p><em>Hayır, o dediğin Tanrı,</em> dedi ses amansızca. <em>Flagg Tanrı değil. Şans eseri hayattasın, bu da bütün anlaşmaların geçersiz olduğu anlamına gelir. Ona hiçbir borcun yok. İstersen geri dönebilirsin.</em></p>

    <p>Geri dönmek, ha? Çok komik. <em>Nereye</em> dönecekti?</p>

    <p>Sesin buna verecek cevabı yoktu. Olsa Nadine şaşardı zaten. Kara Adam’a artık bir borcu yoksa bile bunu çok geç öğrenmişti.</p>

    <p>Sese kulak tıkayıp çöl sabahının güzelliğine konsantre olmaya çalıştı. Ama ses kesilmedi. O kadar ısrarlı ve alçaktı ki güçlükle duyuluyordu:</p>

    <p><em>Harold’ın ona karşı çıkıp seni öldürmeye kalkacağını bilmiyordu. Bilmediği başka neler vardır kim bilir? Ya bir dahaki sefere ateş eden ıskalamazsa?</em></p>

    <p>Ama artık çok geçti. Günlerce, aylarca, belki de yıllarca gecikmişti. O ses neden iş işten geçmeden önce konuşmaya başlamamıştı sanki?</p>

    <p>Ve ses, anlamış gibi sustu. Nihayet kendi başına kaldı. Hiçbir şey düşünmeden, gözlerini önünde uzanan yoldan ayırmadan Vespa’yı sürmeye devam etti. Yol onu Las Vegas’a götürüyordu. <em>Ona</em> götürüyordu.</p>

    <p class="paragraf">Vespa öğleden sonra aksıra tıksıra durdu ve bir daha da çalışmadı. Motorun bulunduğu bölümden yanık kauçuğa benzer bir koku yayıldı. Vespa, motoru iflas etmeden önce yürüme hızında ilerliyordu zaten. Nadine birkaç kez tekrar çalıştırmayı denedi ama faydasızdı. Motor artık ölmüştü. Müstakbel kocasına doğru yaptığı yolculukta pek çok ölüme sebep olmuştu. Kalıcı Kurul’un bütün üyelerinin ve toplantıya davetli olan Özgür Bölge sakinlerinin ölümüne sebep olan patlamadan o sorumluydu. Ve bir de Harold vardı. Ayrıca Fran Goldsmith’in doğmamış çocuğunu saymayı unutmamalıydı.</p>

    <p>Bu düşünceler üzerine midesi bulandı. Sendeleyerek yol kenarına gitti ve öğlen yediklerini çıkardı. Hava çok sıcaktı, kendini çok hasta hissediyor ve bayılacak gibi oluyordu. Kızgın güneşin kavurduğu çölde yaşayan tek varlığın kendisi olduğu bir kâbusun içinde gibiydi. Çok sıcaktı... çok.</p>

    <p>Ağzını silerek arkasına döndü. Vespa yolun üstünde bir hayvan leşi gibi yatıyordu. Nadine bir an ona baktıktan sonra yürümeye başladı. Dry Gölü’nü geçmişti. Yani biri onu almazsa o gece yol kenarında uyuması gerekecekti. Şansı varsa sabah Las Vegas’ta olurdu. Birdenbire Kara Adam’ın oraya kadar yürümesine göz yumacağından emin oldu. Las Vegas’a sıcaktan bunalmış, bitkin, aç ve susuz halde varacak, önceki yaşamından geriye hiçbir şey kalmamış olacaktı. New England’da özel bir okulda küçük çocuklara öğretmenlik yapan kadın, tıpkı Napolyon gibi ölü olacaktı. Bu şansla eski Nadine’den geriye son kalan içindeki o endişeli, azarlayan ses olacak, o da bir süre sonra sonsuza dek susacaktı.</p>

    <p>Yürüdü ve zaman ağır ağır ilerledi. Ter damlacıkları yüzünden aşağı süzülüyordu. Otoyolun soluk mavi gökyüzüyle birleştiği noktada hava titreşiyordu. Bluzunun düğmelerini çözüp çıkardı. Üstünde sadece beyaz pamuklu sutyeni kalmıştı. Güneş yanığı mı? Ne olmuş yani? Umurumda bile değil hayatım.</p>

    <p>Alacakaranlık çöktüğünde cildi kıpkırmızı olmuştu. Köprücükkemikleri civarı neredeyse mordu. Akşam serinliği aniden çökünce ürperdi ve kamp malzemelerini Vespa’da bıraktığını hatırladı.</p>

    <p>Şüpheyle etrafına bakındı ve kimileri çöl rüzgârının taşıdığı kumlar içine yarı yarıya gömülmüş arabalar gördü. Bu mezarlardan birinin içine sığınma düşüncesi onu iyice hasta etti, korkunç güneş yanıklarının acısı bile bu hissin yanında hafif kalıyordu.</p>

    <p><em>Kendimde değilim,</em> diye düşündü.</p>

    <p>Önemi yoktu. Arabalardan birine girip yatmaktansa bütün gece yürümeyi tercih etti. Keşke yine orta batıda olsaydı. Uyuyacak bir ambar, samanlık veya yonca tarlası bulurdu. Temiz, yumuşak bir yer. Burada sadece yol, kum ve çorak çöl toprakları vardı.</p>

    <p>Uzun saçlarını yüzünden çekerken içindeki ölme isteğini fark etti.</p>

    <p>Güneş artık ufkun gerisindeydi. Dünya, karanlıkla aydınlığın tam ortasındaydı. Dondurucu bir rüzgâr esiyordu. İçi aniden korkuyla dolarak etrafına bakındı.</p>

    <p><em>Fazla</em> soğuktu.</p>

    <p>Tepecikler karanlık anıtlara dönüşmüştü. Kumullar, uğursuz dev heykeller gibiydi. Kaktüslerin dikenli dalları, alçak mezarlarında yatan ölülerin suçlarcasına uzanan iskelet parmaklarına benziyordu.</p>

    <p>Tepesinde gökyüzü kozmik bir çarktı.</p>

    <p>Aklına bir Dylan şarkısının soğuk ve huzursuz sözleri geldi: <em>Bir timsah gibi avlanan... mısırları talan eden...</em></p>

    <p>Hemen ardından bir başka şarkıyı, aniden çok ürkütücü gelen bir Eagles şarkısını hatırladı: <em>Seninle bu gece çölde uyumak istiyorum... etrafımızda milyonlarca yıldızla...</em></p>

    <p>Birdenbire orada olduğunu hissetti.</p>

    <p>Daha konuşmadan geldiğini anladı.</p>

    <p>“Nadine.” <em>Onun</em> yumuşak sesi, koyulaşan karanlığın içinden geldi. Sesi son derece yumuşak, bir o kadar dehşet vericiydi.</p>

    <p>“Nadine, Nadine... Nadine’i sevmeyi ne çok severim.”</p>

    <p>Arkasına döndü ve kaçınılmaz olduğunu her zaman bildiği o anın gerçekleşmiş olduğunu gördü. Kara Adam karşısındaydı. Eski bir Chevrolet’nin (araba az önce orada mıydı, emin değildi ama yaklaştığını duymamıştı) motor kapağının üstünde bacaklarını çapraz yapmış, elleri gevşekçe dizlerinin üzerinde oturuyordu. Yüzünde müşfik bir gülümsemeyle ona bakıyordu. Ama gözleri hiç de müşfik değildi. Bu adamın şefkate benzer bir his duyması olasılığını inkâr eder gibiydiler. Nadine darağacında, altındaki kapak az önce açılmış bir adamın bacakları gibi hiç durmadan dans eden o karanlık neşeyi görebiliyordu.</p>

    <p>“Merhaba,” dedi. “Buradayım.”</p>

    <p>“Evet. Nihayet buradasın. Söz verildiği gibi.” Gülümsemesi yayıldı ve ellerini ona doğru uzattı. Nadine uzatılan elleri tuttu ve ona yaklaşırken vücudundan yayılan ısıyı fark etti. Uzun süredir yanmakta olan tuğla bir ocak gibi etrafına sıcaklık yayıyordu. Pürüzsüz, çizgisiz eller Nadine’inkileri kavradı ve bir kelepçe gibi sıktı.</p>

    <p>“Ah, Nadine,” diye fısıldadı ve onu öpmek üzere eğildi. Nadine başını yıldızların soğuk ışığına doğru hafifçe çevirince Kara Adam’ın öpücüğü dudakları yerine çenesinin altındaki boşluğu buldu. Aldanmamıştı. Nadine tenine değen dudakların alaycı bir sırıtışla kıvrıldığını hissedebiliyordu.</p>

    <p><em>Ondan iğreniyorum,</em> diye düşündü.</p>

    <p>Ama tiksinti, çok daha kötü bir şeyin üstündeki pullu katmandı sadece, uzun zamandır gizlenen bir şehvet, ezelden beri var olan ve nihayet patlama noktasına gelmiş bir sivilce, çok uzun süre önce ekşimiş bir tatlı gibi yüzeyin hemen altında gizliydi. Sırtına uzanan elleri, güneş yanığından bile kızgındı. Nadine, ona yaslandı ve bacaklarının arası bir anda hassaslaşıp dolgunlaşır gibi oldu. Pantolonunun dikişleri onu belli belirsiz, iğrenç bir şekilde kaşındırıyor, Nadine elini oraya uzatıp bu kaşıntıyı sonsuza dek bitirmek istiyordu.</p>

    <p>“Sana bir şey soracağım,” dedi.</p>

    <p>“Ne istersen.”</p>

    <p>“Söz verildiği gibi, dedin. Bu sözü sana kim verdi? Neden ben? Ve seni ne diye çağıracağım? Onu bile bilmiyorum. Varlığından yaşadığım süre boyunca haberdardım ama sana nasıl sesleneceğimi bilmiyorum.”</p>

    <p>“Bana Richard de. Bu gerçek adım. Beni o şekilde çağırabilirsin.”</p>

    <p>“Gerçek ismin bu mu? Richard?” diye şüpheyle sordu Nadine ve gıdısını boynuna gömerek kıkırdadı. Teni tiksinti ve şehvetle ürperiyordu. “Peki bana söz veren kimdi?”</p>

    <p>“Nadine,” dedi. “Unuttum. Hadi.”</p>

    <p>Ellerini bırakmayarak arabanın üstünden aşağı kaydı. Nadine neredeyse ellerini çekip kaçacaktı, ama bunun ne faydası vardı? Kara Adam peşinden gelecek, onu yakalayacak ve tecavüz edecekti.</p>

    <p>“Ay,” dedi Flagg. “Dolunay. Ben de doluyum.” Nadine’in elini kot pantolonunun solgun, aşınmış bacak arasına götürdü ve Nadine orada korkunç bir varlık hissetti. Soğuk fermuarın gerisinde kendine ait bir canı varmış gibi atıyordu.</p>

    <p>“Hayır,” diye mırıldandı ve elini çekmeye çalışarak bunun, gördüğü son dolunaydan ne kadar farklı bir gece olduğunu düşündü. O gece artık inanılmayacak kadar eskide kalmıştı. Zamanın gökkuşağının diğer ucundaydı artık.</p>

    <p>Flagg, Nadine’in elini kendine bastırdı. “Benimle çöle gel ve karım ol.”</p>

    <p>“Hayır!”</p>

    <p>“Artık reddetmek için çok geç güzelim.”</p>

    <p>Nadine onunla gitti. Ayın gümüş ışığı altında bir döşeği ve bir kamp ateşinin kalıntılarını görebiliyordu.</p>

    <p>Kara Adam, Nadine’i yatırdı.</p>

    <p>“Pekâlâ,” dedi soluğunu verirken. “İşte vakit geldi.” Parmakları kemerinin tokasını, ardından düğmesini ve fermuarını açtı.</p>

    <p>Nadine, ona sunulanı görünce çığlık atmaya başladı.</p>

    <p>Çığlığını duyan Kara Adam’ın iğrenç sırıtışı bütün yüzüne yayıldı ve peynire benzeyen, şişkin ay onları donukça izlemeye devam etti.</p>

    <p>Nadine çığlık çığlığa emekleyerek uzaklaşmaya çalıştı, ama Kara Adam, onu yakaladı. Nadine bu kez bütün gücüyle bacaklarını bitişik tutmaya çalıştı ama o çizgisiz ellerden biri aralarına girince bacakları su gibi ayrılıverdi. <em>Yukarı bakacağım,</em> diye düşündü. <em>Sadece aya bakacağım... hiçbir şey hissetmeyeceğim ve her şey olup bitiverecek... hemen bitecek ve hiçbir şey hissetmeyeceğim...</em></p>

    <p>Kara Adam’ın ölüm soğukluğu içine kayınca boğazından korkunç bir çığlık yükseldi ve kurtulmak için çırpındı ama çırpınışları boşunaydı. Kara Adam içine girdi, onu istila etti, onu yok etti ve Nadine’in soğuk kanı bacaklarından aşağı süzüldü. Kara Adam sonra tamamen, rahmine kadar girdi. Ayın soğuk, gümüşi ışığı gözlerindeydi. Boşaldığında gözleri erimiş demir, erimiş pirinç gibi oldu. Nadine de onunla aynı anda çığlık çığlığa boşaldı. İnanılmaz bir zevk, aynı zamanda korkunç bir dehşet hissi içini sardı, demir ve pirinç kapılardan geçerek delilik diyarına girdi, çılgınlığa doğru itildi. Kara Adam’ın kahkahasıyla bir yaprak gibi deliliğe uçuruldu, yüzünün eriyip yok oluşunu, bir iblisin sarkık yüzüne dönüşmesini izledi. İblisin lambalar gibi parlak sarı gözleri asla tasavvur edilemez bir cehenneme açılan pencereler gibiydi ve o korkunç neşe pırıltıları hâlâ içlerindeydi. Binlerce kasvetli gecede kasabaların çarpık sokaklarını izlemiş olan gözler ışıldıyor, parıldıyordu. İçine tekrar girdi... ve tekrar... ardından tekrar. Sanki enerjisi hiç tükenmiyordu. Soğuktu. Buz gibiydi. Ve yaşlıydı. İnsanlıktan, dünyadan daha yaşlı. Tohumları ve tüyler ürpertici kahkahası defalarca içini doldurdu. Toprak. Işık. Boşalma. Tekrar boşalma. Çöl rüzgârı bedeninden kopan son çığlığı gecenin en ücra yerlerine, binlerce silahın sahiplerinin kendilerini almasını beklediği yerlere taşıdı. İblisin kafası tüylü, dili çatallıydı. Ölü nefesi Nadine’in suratını yalıyordu. Artık delilik diyarındaydı. Demir kapılar kapanmıştı.</p>

    <p><em>Ay!..</em></p>

    <p class="paragraf">Ay batmak üzereydi.</p>

    <p>Bir başka tavşan yakalamış, korkuyla titreyen küçük yaratığın boynunu çıplak elleriyle kırıvermişti. Eski kamp ateşinin kalıntıları üstüne yenisini yakmıştı. Tavşan etrafa mis gibi kokular yayarak pişiyordu. Bu kez kurtlar yoktu. Bu gece yaklaşmamışlar, iyi de yapmışlardı. Ne de olsa bu düğün gecesi, ateşin diğer yanında olduğu yerde yığılıp oturmuş, duygusuz ve şaşkın şey de çiçeği burnunda geliniydi.</p>

    <p>Eğilip kadının elini tuttu ve kucağından kaldırdı. Bıraktığında eli aynı yerde, ağız hizasında kalakaldı. Kara Adam bu durumu bir süre inceledikten sonra kadının elini tekrar kucağına indirdi. Parmakları ölmekte olan yılanlar gibi kıvrılmaya başladı. Kara Adam iki parmağını kadının gözlerine sokar gibi yaptı ama o, gözlerini kırpmadı bile. Boş boş bakmaya devam etti.</p>

    <p>Flagg’in kafası karışmıştı.</p>

    <p>Ona ne yapmıştı böyle?</p>

    <p>Hatırlayamıyordu.</p>

    <p>Gerçi bir önemi de yoktu. Kadın hamileydi. Aynı zamanda katatonikse ne fark ederdi? Mükemmel bir kuluçka makinesiydi. Karnında oğlunu büyütecek, günü geldiğinde doğuracak ve hizmetini sunduktan sonra ölecekti. Ne de olsa yegâne varoluş amacı buydu.</p>

    <p>Tavşan pişmişti. Eti ikiye böldü. Kadının payını bir bebeğe mama hazırlar gibi minik parçalara ayırdı. Sonra onu lokma lokma beslemeye başladı. Lokmalardan birkaçı yarı çiğnenmiş halde kucağına düşse de etin çoğunu yedi. Bu gidişle bir bakıcı gerekecekti. Jenny Engstrom’a bu görevi verebilirdi.</p>

    <p>“Aferin hayatım,” dedi yumuşak bir sesle.</p>

    <p>Nadine boş gözlerle aya bakmaya devam etti. Flagg, ona şefkatle gülümsedi ve düğün yemeğini yedi.</p>

    <p>İyi seks onu hep acıktırırdı.</p>

    <p class="paragraf">Flagg sabaha karşı kafası karışmış ve korkmuş bir şekilde uyanıp döşekte oturdu... bir hayvanın içgüdüsel korkusuna benziyordu bu, takip edildiğini hisseden yırtıcı bir hayvanın.</p>

    <p>Bir rüya mıydı? Yoksa bir önsezi mi?</p>

    <p><em>Geliyorlar.</em></p>

    <p>Korkuyla bu düşünceyi anlamlandırmaya çalıştı. Yapamadı. Bir kara büyü gibi varlığını sürdürmeye devam etti.</p>

    <p><em>Yaklaştılar.</em></p>

    <p>Kim? Kim yaklaştı?</p>

    <p>Gece rüzgârı ona bir koku getiriyormuş gibi esti. Biri geliyor ve...</p>

    <p><em>Biri gidiyor.</em></p>

    <p>O uyurken biri yakınından geçmişti. Doğuya giden biri. Görülemeyen üçüncü casus muydu? Bilmiyordu. Dolunay gecesiydi. Üçüncü kaçmış mıydı? Bu düşünce üzerine paniğe kapıldı.</p>

    <p><em>Evet, ama gelen kim?</em></p>

    <p>Nadine’e baktı. Aylar sonra kendi karnında da oluşacak cenin pozisyonunu almış, uyuyordu.</p>

    <p><em>Aylar sonra mı gerçekten?</em></p>

    <p>Kontrolün elinden kaçtığı hissi yine baş gösterdi. O gece daha fazla uyuyamayacağını bilerek tekrar uzandı. Ama uyudu. Ertesi sabah Vegas’a doğru direksiyon sallarken yine gülümsüyordu ve gece hissettiği paniği neredeyse unutmuştu. Karnına tohum atılmış büyük bir oyuncak bebeği andıran Nadine yolcu koltuğunda uysalca oturuyordu.</p>

    <p>Grand’e gitti ve o uyurken neler olduğunu öğrendi. Gözlerindeki ihtiyatlı ve sorgulayan bakışları görünce korkunun o hafif güve kanatlarıyla içine tekrar dokunduğunu hissetti.</p>
  </div>
</body>
</html>
