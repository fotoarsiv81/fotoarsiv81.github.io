<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">31. Bölüm</h2>

    <p>Christopher Bradenton bataklığa saplanmış bir adam gibi hezeyanlardan kurtulmaya çabalıyordu. Her tarafı ağrıyordu. Suratı, pek çok noktasına silikon zerk edilmiş ve şişmiş gibiydi. Boğazında korkunç bir ağrı vardı, daha da kötüsü, şişerek iyice daralmış, neredeyse bir çocuğun oyuncak tabancasının namlusunun büyüklüğüne inmişti. Nefesi bu minik boşluktan ıslıklar çalarak, zahmetli bir şekilde geçiyor ve dünyayla bağlantısını sağlıyordu. Yine de yeterli olmuyordu. İşkence eden zonklamanın yanı sıra bir de boğulma hissinin dehşetini yaşıyordu. Hepsinden kötüsü, yanıyordu. Bedeninin daha önce bu kadar ısındığını hatırlamıyordu. İki sene önce iki politik mahkûmu arabayla Teksas’tan Los Angeles’a götürürken bile bu kadar pişmemişti. Eski Pontiac arabaları 190. Karayolu üstünde, Ölüm Vadisi’nde arızalanıp kalmıştı. O zaman da yanmıştı, ama böyle değil. Bu daha beterdi. <em>İçten</em> gelen bir ısıydı, sanki güneşi yutmuştu.</p>

    <p>İnleyerek üzerindeki örtüyü tekmelemeye çalıştı, ama takati yoktu. Yatağa mı yatmıştı? Sanmıyordu. Evde onun dışında biri ya da bir şey vardı. Biri ya da bir şey... hatırlaması gerekirdi, ama hatırlayamıyordu. Bradenton’ın tek hatırladığı, daha hasta olmadan korktuğuydu, çünkü birinin (veya bir şeyin) geldiğini biliyordu ve o da... ne yapacaktı?</p>

    <p>Tekrar inledi ve yastığın üstündeki başını sağa sola çevirdi. Tek hatırladığı hezeyanlardı. Yapışkan gözleri olan sıcak hayaletler. Annesi bu sade yatak odasına gelmişti, 1969’da ölmüş olan annesi ve onunla konuşmuştu: “Kit, ah Kit, sana söylemiştim, ‘Bu insanlara bulaşma,’ demiştim. ‘Politika umurumda değil,’ demiştim. ‘Ama o birlikte takıldığın adamlar kuduz köpekler kadar deli ve kadınlar da birer orospu.’ Sana söylemiştim Kit...” Sonra yüzü yarılmış, ayrılan sarı, parşömene benzer dokular arasından böcekler fırlamış ve Bradenton karanlık dalgalanıp, karışık bağırışları, koşan insanların ayak seslerini duyana kadar çığlık atmıştı... ışıklar, yanıp sönen ışıklar, gaz kokusu ve yine Chicago’daydı, sene 1968’di, bir yerlerden şarkı söyleyen sesler yükseliyordu: <em>Bütün dünya izliyor! Bütün dünya izliyor! Bütün dünya...</em> ve parkın girişindeki kanalın içinde bir kız yatıyordu. Kot pantolon giymişti, ayakları çıplaktı, uzun saçlarının arasında cam parçacıkları vardı, yüzü, insafsız sokak lambalarının parlak ışığı altında simsiyah görünen bir kan maskesiyle kaplıydı, ezilmiş bir böcek maskesi. Kızın ayağa kalkmasına yardım etti. Kız çığlık atarak ona yaslandı, çünkü uzaydan gelen bir canavar, bir elinde bir kutu biber gazı, diğerinde cop olan, parlak siyah çizmeler ve kurşun geçirmez yelek giymiş, gaz maskeli bir yaratık, sırıtarak gaz dumanları arasından çıkıyordu. Uzaydan gelen canavar maskesini geriye itip sırıtan suratını gözler önüne serdiğinde ikisi de çığlık atmıştı, çünkü karşısındaki, beklediği kişi ya da şeydi, Kit Bradenton’ın daima korktuğu adamdı. Yürüyen Adam’dı. Bradenton’ın çığlıkları bu hayalin dokusunu, yüksek frekanslı sesin kristali parçaladığı gibi parçaladı ve kendini Boulder, Colorado’da, Canyon Bulvarı’nda bir apartman dairesinde, yazın en sıcak günlerinden birinde buldu. O kadar sıcaktı, ki insan şortla bile deli gibi terliyordu ve karşısında dünyanın en güzel çocuğu duruyordu. Uzun boylu, bronz tenli bir oğlandı ve üzerinde muhteşem kalçasının her santimini sevgiyle saran limon sarısı bir mayo vardı ve yüzünü dönerse bir meleğin güzelliğiyle ışık saçacağı kesindi. Merhaba. Nereden buldun onu? Kampusta ırkçılığın tartışıldığı bir toplantıda mı, yoksa kafeteryada mı? Otostop mu yapıyordu? Fark eder mi? Of, çok sıcak, ama su var, bir sürahi su, tuhaf figürlerin işlendiği bir kupa su ve hemen yanında hap... hayır! HAP! Bu sarı mayolu meleğin onu Huxleyland’e, hareket eden parmağın yazdığı ve devam etmediği, ölü meşe ağaçlarında çiçeklerin bittiği yere göndereceğini söylediği hap ve çocuk, şortunda oluşan o kabarıklık! Kit Bradenton daha önce hiç bu kadar azmış, sevişmeye bu kadar hazır olmuş muydu? “Yatağa gel,” dersiniz o düzgün, bronz sırta. “Yatağa gel ve beni becer, sonra da ben, seni becereyim. Tam istediğin gibi.” “Önce hapı iç,” der arkasını dönmeden. “Sonra bakarız.” Hapı içersiniz, soğuk su boğazınızı serinletir ve gariplik, azar azar görüşünüzü etkiler, bulunduğunuz yerdeki bütün açılar doksan dereceden az veya fazla görünür. Kendinizi bir süreliğine ucuz Grand Rapids dolabın pervanesine, ardından hemen üstündeki camdan yansıyan aksinize bakar bulursunuz. Yüzünüz kararmış ve şişmiş görünür ama sadece hapın etkisi olduğunu düşünerek endişelenmezsiniz. Sadece hap! HAP!!! “Trips,” diye mırıldanırsınız. “Ah, Kaptan Trips, çoook azdım...” Koşmaya başlar ve önce bakışlarınız güzel kalçalarının ritmik hareketine takılır, sonra düz karnına, ardından kılsız, muhteşem göğsüne yükselir ve nihayet boynundan yüzüne çıkar... yüzü mutludur ve sırıtıyordur, ama Raphael’in meleklerine değil, Goya’nın şeytanına benzemektedir ve her boş göz yuvasından bir engerek yılanının başı uzanır, siz çığlıklar atarken fısıldayarak yaklaşır: <em>Trips, bebeğim. Kaptan Trips...</em></p>

    <p>Sonra karanlık, hatırlamadığı yüzler ve sesler, nihayetinde burada, Mountain City’nin dışında kendi elleriyle inşa ettiği küçük evde yüzeye çıktı. Çünkü şimdi şimdiydi ve ülkeyi saran tiksinti dalgası uzun zaman önce geri çekilmişti. Sayı mayolu çocuk çoktan yok olmuştu, Boulder’daki Kit Bradenton da neredeyse çocuk sayılırdı zaten.</p>

    <p><em>Tanrım ölüyor muyum?</em></p>

    <p>Bu ihtimali acı ve dehşetle düşündü. Isı, bir kum fırtınası gibi kafasının içini kavuruyordu. Kısa, kesik nefesleri, yatak odasının kapalı kapısının ötesinde bir yerden yükselen ses üzerine aniden durdu.</p>

    <p>Bradenton önce bunun bir itfaiye veya polis aracının sireni olduğunu düşündü. Yaklaştıkça ses yükseldi. Alt kat koridorundan, oturma odasından ve merdivenlerden gürültülü ayak seslerinin geldiğini duydu.</p>

    <p>Başını tekrar yastığa bıraktı. Şiş ve kararmış yüzünde gözleri dehşetle irileşirken ses iyice yaklaştı. Artık sirene değil, daha çok bir çığlığa benziyordu. Hiçbir insan gırtlağından çıkamayacak kadar tiz, yüksek, ulumaya benzer, ölüm perisine veya onu nehirden geçirip ölüler diyarına götürmeye gelmiş kara kayıkçının çığlığıydı.</p>

    <p>Koşan ayakların sesleri artık üst kattaki koridordan geliyor ve doğruca yatak odasına yaklaşıyordu. Döşemenin tahtaları, çizmelerin aşınmış topukları merhametsizce çarptıkça ağırlık altında gıcırdıyor, eğiliyor, isyan ediyordu. Kit Bradenton kimin gelmekte olduğunu aniden anladı ve kapı açılıp kot montlu adam, yüzünde bir katilin bir dizi bıçak gibi parlayan sırıtışı, deli bir Noel Baba’ya yakışan neşesi ve omzunda galvanize çelik bir kovayla içeri dalarken dehşetle haykırdı.</p>

    <p><em>“SELAAAAAAAAAAMMMMMMMM!”</em></p>

    <p>“Hayır!” diye bağırdı Bradenton kollarını güçsüzce yüzüne götürerek. <em>“Hayır! Hayır!..”</em></p>

    <p>Kova yana eğildi, içindeki su, lambanın sarı ışığının aydınlığında evrendeki en büyük elmas gibi bir an asılı kaldı ve Bradenton suyun gerisinde Kara Adam’ın cehennemin en derin, en karanlık bok çukurundan yeryüzünün altını üstüne getirmek için çıkmış, mütemadiyen sırıtan bir canavarınkine benzeyen suratını gördü; sonra su üstüne döküldü, o kadar soğuktu ki şişip kapanmış olan boğazı bir anlığına tekrar genişledi, duvarlarından iri kan damlaları fışkırdı, şokla nefes aldı ve bütün vücudu, ardından gevşeyen kaslarının tazıların ısırmasına benzeyen can yakıcı seğirmelerle titrediği şiddetli bir spazmla kasılarak örtüyü yatağın ayakucuna kadar tekmeledi.</p>

    <p>Çığlık attı. Tekrar çığlık attı. Sonra yanan bedeni ayakucundan kafasına sırılsıklam halde titreyerek başı zonklayarak gözleri yuvalarından fırlamış halde yattı. Boğazı tekrar kapanarak daracık bir boru haline geldi ve nefes almakta yine zorlanmaya başladı. Bedeni sarsılıp titriyordu.</p>

    <p>“Bunun seni serinleteceğini <em>biliyordum!</em>” dedi Richard Fry olarak tanıdığı adam neşeyle. Kovayı gürültüyle yere bıraktı. “Bunun işe yarayacağını biliyordum, <em>biliyordum,</em> Kingfish! Teşekkür bekliyorum sevgili dostum, bana teşekkür etmeni bekliyorum. Ediyor musun? Konuşamıyor musun? Gerçekten mi? Ama içinden teşekkür ettiğini biliyorum.”</p>

    <p>“YAARRGHHH!”</p>

    <p>Efsanevi bir <em>kung-fu</em> filmindeki Bruce Lee gibi dizlerini ayırmış halde havaya sıçradı, bir an için tıpkı su gibi Kit Bradenton’ın üstünde havada asılı kalır gibi oldu, gölgesi Bradenton’ın ıslak pijamalarının göğüs kısmına düşüyordu. Bradenton bitkince çığlık attı. Sonra dizler, kaburgalarının iki yanına indi. Richard Fry’ın kot pantolon içindeki apış arası, göğsünden birkaç santim yukarıdaydı ve suratı, gotik bir romandaki mahzen duvarına asılmış bir meşale gibi parlıyordu.</p>

    <p>“Seni uyandırmak zorundaydım,” dedi Fry. “Konuşma fırsatı bulamadan öbür dünyaya gitmene göz yumamazdım.”</p>

    <p>“...in... üstümden... in...”</p>

    <p>“<em>Üstünde</em> değilim yahu. Sadece tepende havada asılı duruyorum. Tıpkı muhteşem görünmez dünya gibi.”</p>

    <p>Dehşet ve acı içindeki Bradenton’ın tek yapabildiği sık nefesler almak, titremek ve gözlerini o neşeli, korkunç yüzden kaçırmaktı.</p>

    <p>“Gemiler, mühürler ve arıların iğnesi olup olmadığı hakkında konuşmalıyız. Bunların yanı sıra bana vermen gereken evraklar, araba ve arabanın anahtarlarını konuşmamız gerek. Garajında sadece bir Chevy gördüm ve onun da sana ait olduğunu biliyorum, Kitty-Kitty, eee ne diyorsun bu duruma?”</p>

    <p>“...onlar... evraklar... konu... konuşamıyorum...” Yutkunarak nefes almaya çalıştı. Dişleri, bir ağacın dallarına tünemiş küçük kuşlar gibi tıkırdadı.</p>

    <p>“Konuşabilsen <em>iyi</em> edersin,” dedi Fry ve başparmaklarını gösterdi. İkisi de çift eklemliydi (diğer bütün parmakları gibi) ve biyoloji ve fizik kurallarını inkâr edercesine öne arkaya kıvrılıyorlardı. “Çünkü konuşamazsan o mavi gözlerini anahtarlığıma süs yapacağım, sen de cehennemde bir rehber köpek yardımıyla dolaşmak zorunda kalacaksın.” Başparmaklarını Bradenton’ın gözlerine bastırınca Bradenton başını yastığa çaresizce gömmeye çalıştı.</p>

    <p>“Söylersen,” dedi Fry. “Sana doğru hapları bırakırım. Hatta yutmak için doğrulmana bile yardım ederim. Seni iyileştiririm dostum. Haplar her derde deva.”</p>

    <p>Soğuktan olduğu kadar korkudan da titremeye başlamış olan Bradenton, takırdayan dişleri arasından güçlükle konuştu. “Evraklar... Randall Flagg adına. Aşağıdaki... şifonyerde.”</p>

    <p>Bradenton umutsuzca düşünmeye çalıştı. Bu adama bir araba almış mıydı? O kadar geride kalmıştı ki. Hezeyanın alevleri geçmişle o an arasına girmiş ve düşünme işlevini sekteye uğratarak hafızasını zedelemiş gibiydi. Geçmişine ait bütün bölümler dumanı tüten teller ve yanmış devrelerle dolu dolaplar gibiydi. Aklına bu korkunç adamın istediği araba yerine ilk sahip olduğu araba olan, pembeye boyadığı, sivri burunlu, 1953 model Studebaker geliyordu.</p>

    <p>Fry bir elini nazikçe Bradenton’ın ağzına dayadı, diğer eliyle de burun deliklerini tıkadı. Bradenton altında debelenmeye başladı. Fry’ın elinin altından çaresiz iniltiler yükseldi. Fry iki elini de çekerek sordu. “Bu hatırlamana yardım etti mi?”</p>

    <p>Garipti, ama etmişti.</p>

    <p>“Araba...” dedi Bradenton ve köpek gibi soludu. Dünya etrafında döndü, durdu ve tekrar konuşacak gücü buldu. “Conoco İstasyonu’nun arkasında duruyor... kasabanın hemen dışında. 51. Karayolu üstünde.”</p>

    <p>“Kasabanın kuzeyinde mi güneyinde mi?”</p>

    <p>“Gü... gü...”</p>

    <p>“Tamam, güney! Anladım, devam et.”</p>

    <p>“Üstünde bir branda var. Bu... Bu... Buick. Ruhsat torpido gözünde. Randall Flagg ismine... kayıtlı.” Nefesi yine kesildi ve daha fazla konuşamayarak aptalca bir ümitle Fry’a baktı.</p>

    <p>“Anahtarlar?”</p>

    <p>“Paspas. Altında...”</p>

    <p>Fry bütün ağırlığıyla göğsüne oturarak Bradenton’ın sesini kesti. Bir arkadaşının evinde rahat bir koltuğa kurulmuş gibiydi. Bradenton hiç soluk alamaz oldu...</p>

    <p>Son nefesini tek bir kelime için harcadı:</p>

    <p>“...lütfen...”</p>

    <p>“Ve teşekkürler,” dedi Richard Fry / Randall Flagg kendini beğenmişçe sırıtarak. “İyi geceler de Kit.”</p>

    <p>Konuşamayan Kit Bradenton sadece şişmiş yuvaları içindeki gözlerini panikle açtı.</p>

    <p>“Hakkımda kötü düşünmeni istemem,” dedi Kara Adam ona bakarak yumuşak sesle. “Ama acelem var. Karnaval erken başlıyor. Kazanana-Kadar-Fırlat ve Çarkıfelek’i açıyorlar. Ve bu benim şanslı gecem Kit. Hissedebiliyorum. Hem de yoğun bir şekilde. O yüzden acele etmemiz gerek.”</p>

    <p class="paragraf">Conoco İstasyonu üç kilometre ötedeydi ve oraya vardığında saat üçü çeyrek geçiyordu. Rüzgâr şiddetlenmiş, karanlık caddede uğulduyordu. Oraya gelene kadar üç köpek leşi, bir de ölü adam görmüştü. Adamın üstünde bir tür üniforma vardı. Yıldızlar gökyüzünde pırıl pırıl parlıyor, evrenin koyu teninde ışıldıyordu.</p>

    <p>Buick’in üstünü örten branda, yere çakılmış kazıklarla sabitlenmişti. Rüzgâr, brandayı dalgalandırıyordu. Flagg kazıkları çıkarınca kocaman, kahverengi bir hayalet gibi uçarak doğuya yöneldi. Asıl soru, onun hangi yöne gideceğiydi.</p>

    <p>İyi bakılmış 1975 model bir Buick olan arabanın yanında durdu (arabalar bu civarda fazla yıpranmıyordu: havadaki nem az olduğundan paslanma sorunu yoktu) ve yaz gecesi havasını bir çakal gibi kokladı. Havada sadece geceleri net bir şekilde algılanabilecek çöl kokusu vardı. Buick rüzgârlı sessizlikte Easter Adası’ndaki taştan abideler gibi duran araba parçalarıyla dolu bir araç mezarlığında duruyordu. Bir motor gözüne çarptı. Kaslı bir adamın çalışırken kaldırdığı ağırlıklardan biri gibi görünen bir aks, az ötesindeydi. Rüzgâr yığılmış lastiklerin içinden geçerken ıslık çalıyordu. Onların yanında çatlak bir ön cam vardı. Her taraf böyle parçalarla doluydu.</p>

    <p>En iyi böyle yerlerde düşünürdü. Böyle yerlerde herkes Iago olabilirdi.</p>

    <p>Buick’in yanından yürüyerek geçti ve elini bir zamanlar bir Mustang olabilecek arabanın yumulmuş kaportası üstünde gezdirdi. <em>“Hey, küçük kobra, onları susturacağını bilmiyor musun...”</em> diye şarkı söyledi yumuşak sesle. Tozlu çizmesiyle bir radyatöre tekme attı ve hafifçe parlayan değerli taşlar ortaya çıktı. Kaz yumurtası iriliğinde yakutlar, zümrütler, inciler ve yıldızlara rakip olabilecek elmaslar vardı. Parmağını onlara doğru şaklattı. Yok oluverdiler. <em>O</em> nereye gidecekti?</p>

    <p>Rüzgâr, eski bir Plymouth’un kırık kelebek camından girdi ve içinde yaşayan küçük canlılar kıpırdandı.</p>

    <p>Arkasında başka bir şey kıpırdadı. Dönünce üzerinde sadece tuhaf, sarı bir iç çamaşırı olan, göbeği havada asılı kalmış çığ gibi sarkmış Kit Bradenton’ı gördü. Bradenton bir Detroit’ten kalan parçalar arasından ona doğru yürüdü. Bir yay parçası, çarmıha gerilmiş gibi ayağını delip geçti ama yaradan kan akmadı. Bradenton’ın göbeği kapkara bir göz gibiydi.</p>

    <p>Kara Adam parmaklarını şaklatınca Bradenton gözden kayboldu.</p>

    <p>Sırıtarak tekrar Buick’e döndü. Alnını tavanın yolcu tarafındaki kısmına dayadı. Zaman geçti. Bir süre sonra sırıtarak doğruldu. Biliyordu.</p>

    <p>Buick’in direksiyonuna geçti ve gaz pedalını birkaç kez pompaladı. Motor mırıldanarak çalıştı. Benzin göstergesine göre depo tamamen doluydu. Benzin istasyonunun yan tarafından dolaşarak anayola doğru ilerlerken farların ışıkları bir anlığına bir çift zümrüdü aydınlattı. Conoco İstasyonu’ndaki bayanlar tuvaletinin yanındaki yüksek otlar arasından bir çift kedi gözü bakıyordu. Kedinin ağzında gevşekçe duran bir fare leşi vardı. Aya benzer suratında bir sırıtışla arabanın camından ona bakan adamı gören kedi, fareyi ağzından bırakarak kaçtı. Flagg neşeyle bir kahkaha attı, aklında pek çok güzel şey olan bir adamın kahkahasıydı bu. Anayola vardığında sağa döndü ve güneye doğru ilerlemeye başladı.</p>
  </div>
</body>
</html>
