<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">45. Bölüm</h2>

    <p>20 Temmuz sabahı saat on bire yirmi kala lavabonun gerisindeki pencerenin dışındaki Coca-Cola termometresinin on derecenin üzerini gösterdiği her gün yaptığı gibi elinde kahvesi ve kızarmış ekmeğiyle verandaya çıktı. Güzel bir yazdı, annesinin doksan üç yaşında öldüğü 1955 yılından beri Abagail Ana’nın tanık olduğu en güzel yaz mevsimiydi. Etrafta tadını çıkaracak pek fazla insan kalmamış olması ne kötü, diye düşündü kolçaksız sallanan sandalyesine dikkatle otururken. Ama olsalar tadını çıkarırlar mıydı? Bazıları çıkarıyordu elbette; âşık gençler mesela. Ya da kemikleri kışın ölümcül kavrayışını çok iyi hatırlayan ihtiyarlar. Yaşlıların da gençlerin de büyük çoğunluğu gitmişti artık. Arada kalanların çoğu da öyle. Tanrı, insan ırkı için sert bir hüküm vermişti.</p>

    <p>Kimileri bu sert hükmü tartışabilirdi, ama Abagail Ana onlardan biri değildi. Aynısını daha önce suyla da yapmıştı, ileride bir gün ateşle de yapacaktı. Tanrı’nın iradesini sorgulamak ona düşmezdi ama keşke fincanı dudaklarına götürmesini uygun görmeseydi. <em>Hüküm</em> konusuna gelince, sorusu üzerine Tanrı’nın yanan çalıdan Musa’ya verdiği cevap onu tatmin ediyordu. <em>Kimsin,</em> diye sorar Musa ve Tanrı küstahça cevap verir: <em>Kimsem oyum.</em> Bir başka deyişle, şu çalıya takılmayı bırakıp yaşlı kıçını kaldırarak işine bak, Musa.</p>

    <p>Hırıltılı bir kahkaha atıp başını salladı ve ekmeğini çiğnenecek kadar yumuşayana dek kahvesine batırdı. Son dişine veda edişinin üzerinden on altı sene geçmişti. Anasının rahminden dişsiz çıkmıştı, mezarına da dişsiz girecekti. Torununun çocuğu Molly ve kocası kendisinin doksan üç yaşında olduğu ertesi sene, Anneler Günü’nde ona bir takım diş hediye etmişti ama dişetlerini acıttıkları için sadece Molly ve Jim’in geleceğini bildiği zamanlar takıyordu. Geleceklerse dişleri çekmecedeki kutudan çıkarıp bir güzel duruluyor ve ağzına yerleştiriyordu. Molly ve Jim’in gelmesine daha vakit varsa mutfaktaki lekeli aynanın karşısında suratını türlü şekillere sokuyor, iri beyaz dişleri göstererek hırlıyor ve katıla katıla gülüyordu. Siyah bir bataklık timsahı gibi görünüyordu.</p>

    <p>Yaşlı ve güçsüzdü ama aklı başındaydı. Abagail Freemantle 1882’de doğmuştu, doğum belgesi bunu kanıtlıyordu. Yaşadığı süre boyunca pek çok şey görmüştü, ama hiçbiri son bir ayda tanık olduklarıyla boy ölçüşemezdi. Hayır, daha önce hiç buna benzer bir olay yaşamamıştı ve şimdi kendi payına düşen kısım yaklaşıyor ve bundan nefret ediyordu. Yaşlıydı. Dinlenip, Tanrı günlük döngüsünü izlemekten sıkılıp onu yanına almaya karar verene dek mevsimlerin değişmesinin tadını çıkarmak istiyordu. Ama Tanrı’yı sorgulayınca ne oluyordu? Aldığınız cevap kimsem oyum idi ve hepsi buydu. Kendi oğlu fincanı dudaklarına götürmemek için dua ettiğinde Tanrı cevap bile vermemişti... ve Abagail Ana bu işe hazır değildi, nasıl yapacağını bilmiyordu. O sadece sıradan bir günahkârdı ve geceleri rüzgâr mısırlar arasında uğuldarken Tanrı’nın 1882’nin başlarında annesinin bacaklarının arasından çıkan minik kız bebeğe bakıp kendi kendine, <em>bu kızı uzun süre hayatta tutmam gerek, 1990’da, yığınla takvim yaprağının ötesinde yapılacak bir işi var,</em> dediğini düşünmek onu ürkütüyordu.</p>

    <p>Burada, Hemingford Home’daki zamanı sona eriyordu. Son iş mevsimi batıda, Rocky Dağları’nın yakınında onu bekliyordu. Musa’yı dağa tırmanışa, Nuh’u gemi inşa etmeye göndermiş, kendi oğlunun bir tahta parçasına çivilenmesini izlemişti. Abby Freemantle’ın rüyalarında onu kovalayan, yüzü olmayan adama duyduğu şiddetli korkuyu neden umursayacaktı?</p>

    <p>Onu hiç görmemişti; görmesine gerek yoktu. Öğle vakti mısırlar arasından geçen bir gölge, soğuk bir hava dalgasıydı. Sesi, onu korkutmuş olan bütün seslere bürünerek ona doğru geliyordu... yumuşakça konuştuğunda merdiven altındaki tosvuranböceğinin bir sevilenin öleceğini haber veren tıkırtısı; yükseldiğinde kıyamet gibi batıdan çıkıp gelen fırtınayla yıldırımlar oluşuyordu. Bazen de mısırlar arasında esen yalnız gece rüzgârının hışırtısından başka hiç ses olmaz ama adamın orada olduğunu bilirdi ve en kötüsü de buydu, çünkü yüzü olmayan adam Tanrı’dan sadece birazcık eksik gibiydi; o anlarda Mısır üzerinden sessizce uçmuş, kapının kanla işaretlenmediği bütün evlerdeki ilk evlatları öldürmüş kara meleğe dokunabilecek kadar yakın olduğunu hissediyordu. Onu en çok bu korkutuyordu. Korkusu onu yine küçük bir çocuğa çeviriyor, diğerlerinin onu gördüğünü, ondan korktuğunu ama korkunç gücünü sadece kendisinin görebildiğini biliyordu.</p>

    <p>“Güzel bir gün,” dedi ve kızarmış ekmeğinin son lokmasını ağzına attı. Kahvesini içerken sandalyede öne arkaya sallandı. Parlak, güzel bir gündü ve bedeninin hiçbir noktasından bir şikâyeti yoktu. Sahip olduğu şeyler için şükretti. Tanrı uludur, Tanrı merhametlidir; bunları en küçük çocuklar bile öğrenebilirdi ve bütün dünyayı kapsıyordu, iyisiyle kötüsüyle bütün dünyayı.</p>

    <p>“Tanrı uludur,” dedi Abagail Ana. “Tanrı merhametlidir. Gün ışığı için sana şükürler olsun. Kahve için. Dün gece bağırsaklarımı kolay boşaltabildiğim için. Haklıymışsın, hurmaların çok faydası oldu, ama Tanrım, tatları berbat. Tanrı uludur...”</p>

    <p>Kahvesi bitmek üzereydi. Fincanı bırakıp sallandı. Yüzü, kömür damarlarının geçtiği, taştan oyulmuş ama canlı bir surat gibi güneşe çevrilmişti. Göz kapakları indi ve uyuyakaldı. Duvarları artık kâğıt mendiller gibi incecik kalmış olan kalbi, son 39.630 gündür olduğu gibi çarpmaya devam etti. Nefes alıp almadığını anlamak için beşikteki bebekmişçesine elini göğsüne koyup hissetmek gerekiyordu.</p>

    <p>Yüzündeki tebessüm kaybolmamıştı.</p>

    <p class="paragraf">Genç kızlık günlerinden beri her şey çok değişmişti. Freemantle’lar Nebraska’ya özgür bırakılmış köleler olarak gelmişti. Torununun çocuğu Molly alaycı bir ifadeyle gülmüş ve Abby’nin babasının, evlerinin olduğu araziyi almak için kullandığı paranın –Lewis, Güney Carolina’dan Sam Freemantle’ın babası ve erkek kardeşlerinin Eyaletler Savaşı’nın bitmesinin ardından kaldıkları sekiz sene için ödediği ücret– “vicdan parası” olduğunu söylemişti. Abagail, Molly bunu söylediğinde dilini tutmuştu –Molly, Jim ve diğerleri gençti ve en iyiyle en kötü dışında hiçbir şeye akılları ermiyordu– ama içten içe gözlerini devirerek kendi kendine şöyle demişti: <em>Vicdan parası mı? Bundan daha temiz para mı var?</em></p>

    <p>Freemantle’lar böylece Hemingford Home’a yerleşmiş ve anne babasının en küçük çocuğu olan Abby dünyaya gözlerini burada açmıştı. Babası, zencilerle alışveriş yapmayanların hakkından gelmiş; “kara piçlerin yayılmasından” çekinenlerin dikkatini çekmeyecek bir taktikle her seferinde küçük bir arazi parçası satın alarak çiftliğini büyütmüş; Polk County’de ürün rotasyonunu ilk deneyen; kimyasal gübreyi ilk uygulayan olmuş ve Gary Sites 1902 yılının mart ayında evlerine gelerek John Freemantle’a oylama sonucunda Grange’a<a href="../Text/Section0108.xhtml#Footnote0011" id="Backlink0011"><sup>[11]</sup></a> girdiğini söylemişti. Nebraska Eyaleti’nde Grange’a kabul edilen ilk zenci çiftçiydi. Onlar için muhteşem bir seneydi.</p>

    <p>Herkesin ömründe geriye bakıp, “İşte bu, hayatımın en iyi senesiydi,” diyebileceği bir yıl olduğunu düşündü. Görünüşe bakılırsa herkes için bütün güzelliklerin mucizevi bir şekilde bir araya geldiği ve her işin kolaylıkla halledildiği büyülü bir mevsimdi. Neden bu şekilde olduğu sorusu insanın aklına ancak daha sonra geliyordu. Soğuk kilere on farklı lezzetli yiyeceği aynı anda koymak, böylece her birinin üzerine diğerlerinin tadından birazcık olsun sinmesi gibiydi; mantarlarda hafif bir domuz eti tadı, domuz etinde de mantar; geyik etinde birazcık keklik tadı, keklikte belli belirsiz bir salatalık tadı. Hayatın ilerleyen yıllarında aynı dönemde toplanan güzelliklerin daha uzun bir süreye yayılmasını, o döneme ait bir mutluluğu hakkında tek iyi bir şey bile hatırlayamadığınız, hatta kötü bir şey bile hatırlayamadığınız, hayatın Tanrı’nın yarattığı ve Âdem’le Havva’nın yarı ortaya çıkardığı dünyada öylece aktığı; çamaşırların asıldığı, yerlerin silindiği, bebeklerin doyurulduğu, söküklerin dikildiği, yaşamın o tekdüze, gri gidişatını Paskalya, 4 Temmuz, Şükran Günü ve Noel dışında hiçbir şeyin kesintiye uğratmadığı üç yıllık bir sürece ekleyebilmeyi dileyebilirdiniz. Ama Tanrı’nın mucizelerinin zamanlaması ve yöntemleri sorgulanamazdı ve hem Abby Freemantle hem de babası için en iyi yıl, 1902 olmuştu.</p>

    <p>Abby ailede Grange’a davet edilmenin ne kadar muazzam, eşi benzeri görülmemiş bir olay olduğunu kavrayabilmiş –babası hariç– tek kişiydi herhalde. Babası Nebraska’daki –hatta muhtemelen Birleşik Devletler’deki– ilk zenci Granger olacaktı. Bunun bedelini fikre karşı çıkan üyelerden –Ben Conveigh başı çekiyordu– duyacağı kaba ve zalimce şakalarla, ırkçı söylemlerle ödeyeceğini tahmin edebiliyordu. Ama aynı zamanda Gary Sites’ın ona hayatta kalma fırsatından çok daha fazlasını sunduğunun faikındaydı: Gary, ona diğer mısır üreticileriyle birlikte zenginleşme şansı veriyordu.</p>

    <p>Grange mensubu olarak kaliteli tohum alabilme sorunu halledilmiş olacaktı. Alıcı bulmak için ürününü ta Omaha’ya götürmek zorunda da kalmayacaktı. John Freemantle gibi zenci köpekler ve Gary Sites gibi köpek severlerle ilgili konularda mantıksızca sorunlar çıkaran Ben Conveigh ile arasında süregelen su hakları çekişmesi de sona erebilirdi. Kasabadaki vergi memurunun amansız takibi bile son bulabilirdi. John Freemantle böylece daveti kabul etmiş ve oylama lehine sonuçlanmıştı (hem de hatırı sayılır bir farkla). Ardından Grange Salonu’nun çatısında bir sıçan yakalandığının, zenci bir bebeğin cennete gidip kanatlanınca melek değil yarasa olduğunun söylendiği zalimce şakalar yapılmıştı. Ben Conveigh bir süre etrafındakilere John Freemantle’a oy verilmesinin tek sebebinin yakında gerçekleştirilecek olan Çocuk Fuarı’nda Afrika orangutanını oynayacak bir zenci pisliğe ihtiyaç duyulması olduğunu söylemişti. John Freemantle bütün bunları duymazdan gelmiş ve evine gittiğinde İncil’den alıntılar yapmıştı... “Sakin bir cevap gazabı uzaklaştırır.” “Kardeşler, böyle hasat ederseniz tohum da atarsınız,” ve en sevdiği, tevazu ile değil, beklentiyle dile getirdiği: “Dünya alçakgönüllülerin olacak.”</p>

    <p>Komşuları zamanla daha anlayışlı davranmaya başlamıştı. Hepsi değil... Ben Conveigh ve üvey kardeşi George, Arnold’lar ve Deacon’lar gibi kudurmuşlar değil... ama diğerleri zamanla değişmişti. 1903’te Gary Sites ve ailesiyle salonda beyazlar gibi akşam yemeği yemişlerdi.</p>

    <p>Ve Abagail, 1902’de Grange Salonu’nda gitar çalmıştı. Beyazların yüzlerini boyayarak zenci taklidi yaptığı bir gösteride de değil, yıl sonu yapılan ve beyazların katıldığı yetenek yarışmasında çalmıştı. Annesi bu fikre şiddetle karşı çıkmıştı; kocasının fikirlerine katılmadığını çocukları önünde dile getirdiği nadir anlardan biriydi (gerçi o sırada oğlanlar neredeyse orta yaşa varmıştı ve John’un saçları da iyiden iyiye kırlaşmıştı).</p>

    <p>“Nasıl olduğunu biliyorum,” demişti ağlayarak. “Bu iş sen, Sites ve o Frank Fenner denen adamın başının altından çıktı. Onlar için hava hoş John Freemantle, ama sana ne demeli? Onlar <em>beyaz!</em> Gidip arka bahçede onlarla saban sürmek hakkında konuşabilirsin! Nate Jackson seni barına sokarsa kasabaya inip birlikte birer bira da içebilirsin. Lafım olmaz! Son yıllarda neler çektiğini en iyi ben biliyorum. İçin yanarken yüzünde sahte bir gülümsemeyle kimseye bir şey belli etmediğini biliyorum. <em>Ama bu farklı! Söz konusu olan kızın!</em> Güzel beyaz elbisesini giyip oraya çıktığında ona gülerlerse ne diyeceksin? Beyazların zenci gösterisinde şarkı söylemeye kalkan Brick Sullivan’a yaptıkları gibi çürük domates atarlarsa? Ve güzel elbisesi domates lekeleriyle kaplı bir halde gelip sana, “Neden baba? Neden böyle yaptılar? Onlara neden izin verdin?” diye sorarsa ne diyeceksin?</p>

    <p>“Rebecca,” demişti John. “Bence kararı ona ve David’e bırakalım.”</p>

    <p>David ilk kocasıydı. Abagail Freemantle, 1902’de Abagail Trotts olmuştu. David Trotts, Valparaiso Yolu’ndan bir çiftçi yamağıydı ve ona kur yapmak için neredeyse elli kilometrelik yoldan gelmişti. İlk kocasına bakıp, “<em>O</em> ailede kimin pantolon giydiği malum,” gibi şeyler söyleyerek gülen çok kişi vardı.</p>

    <p>Ama David sümsük değil, sessiz ve düşünceli bir adamdı. John ve Rebecca Freemantle’a, “Abagail ne düşünüyorsa doğrudur, bence yapılacak olan odur,” dediğinde onunla evlenmeyi kabul etmiş ve annesiyle babasına kararını söylemişti.</p>

    <p>Böylece 27 Aralık 1902’de, üç aylık evliyken tören başkanının ismini anons etmesinin ardından çöken mutlak sessizlikte Grange Salonu’nun sahnesine çıkmıştı. Ondan hemen önce sahnede Gretchen Tilyons vardı ve izleyiciler arasındaki erkeklerin ayaklarıyla tempo tutması, alkışlar ve ıslıklar eşliğinde hareketli bir Fransız dansı yapmıştı.</p>

    <p>Yepyeni beyaz elbisesi üstündeyken yüzünün ve boynunun ne kadar siyah göründüğünü tahmin ederek ve kalbi göğsünde çılgınca çarparak, <em>her kelimeyi, her bir kelimeyi unuttum, babama ağlamayacağıma söz verdim, ne olursa olsun ağlamayacağım ama Ben Conveigh de burada ve o ZENCİ KÖPEK diye bağırdığında galiba ağlayacağım, of, neden bu işe kalkıştım sanki? Annem haklıydı, yerimi bilmeliydim, şimdi bedelini ödeyeceğim,</em> diye düşünerek sahnede duruyordu.</p>

    <p>Salonda bütün beyaz yüzler ona bakıyordu. Her yer doluydu ve salonun arkasında ayakta izleyen iki sıra konuk vardı. Gaz lambaları içeriyi aydınlatıyordu. Kırmızı kadife perdeler çekilmiş ve altın rengi kordonlarla bağlanmıştı.</p>

    <p><em>Ben Abagail Freemantle Trotts’um, iyi çalar ve söylerim; bunları bana söylenmese de biliyorum,</em> diye düşünmüştü.</p>

    <p>Ve böylece mutlak sessizlikte “The Old Rugged Cross”u çalmaya ve söylemeye başlamıştı. Ardından daha güçlü bir melodiye, “How I Love My Jesus”a geçmiş, sonra daha da kuvvetli bir parça olan “Camp Meeting in Georgia”yı söylemişti. Artık izleyiciler neredeyse gönülsüzce oldukları yerde sallanmaya başlamıştı. Bazıları sırıtarak ellerini dizlerine vuruyor, tempo tutuyordu.</p>

    <p>Sonra iç savaş şarkılarından bir potpuri yapmıştı: “When Johnny Comes Marching Home”, “Marching Through Georgia” ve “Goober Peas” (bunun üzerine gülümsemeler artmıştı; bu adamların çoğu savaş gazisiydi ve askerdeyken hepsi bol bol yerfıstığı yemişti). “Tenting Tonight on the Old Campground” ile bitirmiş ve son nota artık düşünceli ve hüzünlü olan sessizlikte kaybolurken, <em>istiyorsanız şimdi domateslerinizi fırlatabilirsiniz; bundan iyi çalıp söyleyemezdim, çok iyiydim,</em> diye düşünmüştü.</p>

    <p>Son nota eriyip gittikten sonra salonda, bütün seyirciler çok uzakta bir yere götürülmüş ve nasıl geri döneceklerini bilemiyorlarmış gibi neredeyse büyülü, uzun bir sessizlik olmuştu. Ardından alkışlar patlamış ve hiç kesilmeksizin uzun süre devam ederek yüzünün kızarmasına, aklının karışmasına, hararet basıp titremesine yol açmıştı. Annesinin gizleyemediği gözyaşlarını ve babasıyla David’in ona ışıldayan gözlerle gülümsediğini görmüştü.</p>

    <p>Sahneden inmeye kalkınca, <em>“Bir daha! Bir daha!”</em> sesleri ona engel olmuş, bunun üzerine gülümseyerek “Digging My Potatoes”u söylemişti. Bu şarkı bir nebze olsun riskliydi ama Abby, Gretchen Tilyons ayak bileklerini uluorta gösterebildiğine göre birazcık müstehcen bir şarkı söylemesinde bir sakınca olmayacağını düşünmüştü. Ne de olsa o evli bir kadındı.</p>

    <blockquote class="siir">
      <p><em>“Birileri patateslerimi toplamış.</em></p>

      <p><em>Ve onları kovamda bırakmış.</em></p>

      <p><em>Ama şimdi o biri gitmiş.</em></p>

      <p><em>Ve benim başım belaya girmiş.”</em></p>
    </blockquote>

    <p>Bunun gibi altı kıta daha vardı (bazıları daha beterdi) ve hepsini söylemişti. Her birinin son dizesinde alkışlar ve tezahüratlar artıyordu. Daha sonra o gece bir hata yaptıysa onun da bu şarkıyı söylemek olduğunu düşünmüştü, çünkü tam bir zenciden duymayı bekleyecekleri türden bir şarkıydı.</p>

    <p>Yeni bir alkış tufanı ve, <em>“Bir daha!”</em> sesleri arasında şarkıyı bitirip inmiş, ardından sahneye tekrar çıkmıştı. Kalabalık sessizleştiğinde, “Herkese çok teşekkür ederim,” demişti. “Umarım özel olarak öğrendiğim, ama burada söylemeyi aklımdan bile geçirmediğim tek bir şarkı daha söyleyip sahneden ineceğimi söylersem haddimi aştığımı düşünmezsiniz. Ama bu, duyduğum en iyi şarkı. Başkan Lincoln ve bu ülkenin ben daha doğmadan önce benim ve benim gibiler için yaptıklarına dair bir şarkı.”</p>

    <p>İzleyicilerden artık çıt çıkmıyor, tüm dikkatleriyle dinliyorlardı. Ailesi, bembeyaz bir mendil üstündeki böğürtlen reçeli lekesi gibi soldaki koridorun kenarında oturuyordu.</p>

    <p>“İç savaş sırasında yaşananlara dair,” diye devam etmişti kararlı bir ifadeyle. “Onlar sayesinde ailemle buraya gelip iyi komşular arasında yaşama fırsatı bulduk.”</p>

    <p>Ardından ulusal marşı söylemiş ve herkes ayağa kalkarak dinlemişti. Bazıları duygulanıp mendilini çıkarmış, bitirdiğindeyse gök gürültüsü gibi alkışlar salonu inletmişti.</p>

    <p>Hayatındaki en gururlu gündü.</p>

    <p class="paragraf">Yüz sekiz yaşındaki kadın öğle vaktini biraz geçerken uyandı ve güneşi görünce gözlerini kırpıştırdı. Kötü bir pozisyonda uyuyakaldığı için beli ağrımıştı ve tecrübelerine göre saatlerce geçmeyip, gününü berbat edecekti.</p>

    <p>“Güzel bir gün,” dedi ve dikkatle ayağa kalktı. Güven vermeyen tırabzana tutunarak verandanın basamaklarından yavaşça indi. Bacaklarındaki uyuşma ve belindeki ağrı yüzünü buruşturmasına sebep oldu. Kan dolaşımı eskisi gibi değildi... neden olacaktı zaten? Ara sıra kendine sallanan sandalyede uyuyakalmanın sonuçlarını hatırlatırdı. Dalıp gider ve eski günler aklına gelirdi, bu gerçekten de muhteşemdi, televizyonda izlemekten bile daha iyiydi ama uyandığında çok ağır bir bedel ödemek zorunda kalıyordu. Kendi kendine istediği kadar vaaz verebilirdi, ama sonuçta, şöminenin önünde uyuyan yaşlı bir köpek gibiydi. Güneşin altında durursa uyuyakalıyordu, bu kadar basitti. Bir kere güneş altına geçtikten sonra başka seçeneği kalmıyordu.</p>

    <p>Basamakları indi, “bacaklarının ona yetişmesi” için duraksadı, ardından boğazını temizleyip hatırı sayılır bir miktar balgamı toprağa tükürdü. Kendini her zamanki gibi hissetmeye başlayınca (belindeki ağrı hariç) torunu Victor’un 1931’de evin arkasına inşa ettiği helaya doğru yürüdü. İçeri girdi, kapıyı örttü ve dışarıda birkaç kuş değil kalabalık bir insan topluluğu varmışçasına kilidinin kancasını dikkatle geçirip oturdu. Bir süre sonra işemeye başladı ve hoşnutça iç geçirdi. Yaşlılık hakkında kimsenin söylemediği bir başka şey de işemeniz gerektiği zamanı artık bilemeyeceğinizdi... ya da söylüyorlardı da dinleyen mi olmuyordu? Sanki mesanenizdeki bütün hissi kaybediyordunuz ve dikkat etmediğiniz takdirde üzerinizi değiştirmek zorunda kalıyordunuz. Üstünü kirletmek ona göre değildi, bu yüzden günde altı yedi kez gelip çömeliyor, geceleri de yatağının yanında bir lazımlık bulunduruyordu. Molly’nin Jim’i ona bir keresinde itfaiye musluğunun önünden hiç olmazsa selam niyetine bacağını kaldırmadan geçmeyen bir köpeğe benzediğini söylemiş ve Abagail Ana buna gözlerinden yaşlar gelene dek gülmüştü. Molly’nin Jim’i, Chicago’da bir reklam firmasında yöneticiydi ve oldukça iyi kazanıyordu... en azından eskiden öyleydi. Herhalde o da diğerleri gibi gitmişti. Molly de öyle. Tanrı ruhlarını kutsasın, artık İsa ile birlikteydiler.</p>

    <p>Son bir yılda Molly ve Jim’den başka kimse ziyaretine gelmez olmuştu. Geri kalanlar hayatta olduğunu unutmuş gibiydi, ama onları anlayabiliyordu. Kendi zamanını yaşayıp bitirmişti. Kemiklerinin üstünde et bulunmasına hakkı olmayan yaşlı bir dinozor, yerinin müze (veya mezarlık) olması gereken bir varlıktı. <em>Onu</em> görmeye gelmemelerini anlayabiliyordu, ama <em>araziyi</em> görmeye gelmeyişlerine mana veremiyordu. Geriye fazla bir şey kalmamıştı, hayır; koca çiftlikten geriye sadece birkaç dönüm kalmıştı. Yine de hâlâ onlara aitti; hâlâ <em>onların toprağıydı.</em> Ama siyah dostlar artık toprakla pek ilgilenmiyor gibiydi. Hatta bundan utananlar bile vardı. Kendilerine bir yol çizmek için şehirlere gitmişler ve çoğu, Jim gibi, gerçekten iyi yerlere gelmişti... ama tüm o siyah insanların toprağa sırtını döndüğünü görmek içini acıtıyordu!</p>

    <p>Molly ve Jim evvelki sene onun için sifonlu bir klozet koymak istemiş, reddedince gücenmişlerdi. Anlayabilecekleri şekilde açıklamaya çalışmış ama Molly’nin tek yaptığı aynı şeyi defalarca söylemek olmuştu: “Abagail Ana, yüz altı yaşındasın. Hava neredeyse eksi on dereceyken buraya gelip çömeldiğini düşününce neler hissettiğimi biliyor musun? Soğuğun şokunun kalbine zarar verebileceğini bilmiyor musun?”</p>

    <p>“Tanrı canımı ne zaman isterse o zaman alacak,” demişti Abagail ve o sırada örgü örüyordu. Bu yüzden örgüsüne baktığını ve gözlerini devirdiklerini görmediğini düşünmüşlerdi.</p>

    <p>Bazı şeyler bırakılamazdı. Gençlerin bilmediği bir başka nokta da buydu anlaşılan. Yüz yaşını doldurduğu 1982 senesinde Cathy ve David, ona bir televizyon armağan etmek istemiş ve o da itiraz etmemişti. Televizyon, yalnız insanların vakit geçirebilmesi için birebir, harika bir araçtı. Ama Christopher ve Susy gelip eve şehir suyu bağlatmayı teklif ettiğinde onları da sifonlu tuvalet kurmayı öneren Molly ve Jim’e yaptığı gibi reddetmişti. Kuyudaki suyun sığ olduğunu, kuraklık yaşadıkları 1988 yazı gibi bir başka yaz geçirmeleri halinde tamamen kuruyacağını söylemişlerdi. Doğru söylüyorlardı, ama Abagail yine de kabul etmemişti. Aklının başında olmadığını düşünmüşlerdi elbette. Akıl sağlığının yer döşemesindeki vernik gibi kat kat soyulduğunu sanmışlardı, ama zekâsı her zaman olduğu gibi keskin, düşünceleri berraktı.</p>

    <p>Ayağa kalkarak yavaşça tekrar gün ışığına çıktı. İçeriyi titizlikle temiz tutuyordu ama ne kadar temiz olsalar da eski, rutubetli yapılardı.</p>

    <p>Chris ve Susy eve şehir suyu bağlatmayı teklif ettiğinde sanki Tanrı kulağına fısıldamıştı... o günlerde bile Tanrı’nın sesini duyuyordu. Molly ve Jim, ona yan tarafında sifon kolu olan o porselen klozetten almak istemişti. Tanrı, insanlarla konuşuyordu; Nuh’a gemiden bahsetmemiş miydi? Uzunluğunun, genişliğinin ve derinliğinin ne kadar olması gerektiğini söylememiş miydi? Evet. Ve Tanrı’nın onunla da konuştuğuna inanıyordu. Yanan bir çalıdan veya bir alev sütunundan değil, doğruca kulağına fısıldayarak sakin bir sesle konuşmuştu: <em>Tulumbana ihtiyacın olacak Abby. Elektriğinin keyfini sür ama gaz lambalarını daima dolu ve yanmaya hazır bir halde tut. Kileri tıpkı annenin yaptığı gibi doldur. Ve unutma Abby, gençlerin seni irademe karşı olan hiçbir şeye ikna etmesine izin verme. Onlar akrabaların ama ben babanım.</em></p>

    <p>Avlunun ortasında duraksayarak sadece kuzeye, Duncan ve Columbus yönüne doğru uzanan toprak yolun böldüğü mısır denizine baktı. Yol, evinden beş kilometre uzakta asfalt oluyordu. Mısırlar bu sene bereketli olacaktı. Hasat etmek için geride sadece ekin kargalarının kalmış olması ne yazıktı. Büyük, kırmızı hasat makinelerinin bu eylülde ahırların içinde kalacağını, bu sene ahır danslarının yapılmayacağını düşünmek insanı üzüyordu. Yüz sekiz yıldan sonra ilk kez Hemingford Home’da olmayıp, yazın yerini sonbahara bırakışını görmeyeceğini düşünmek üzücüydü. Bu yazı hepsinden çok sevecekti, çünkü göreceği son yaz olacaktı... bunu şüpheye yer bırakmayacak şekilde hissediyordu. Ve toprağa burada değil batıda, yabancı bir yerde verilecekti. İçi sızlıyordu.</p>

    <p>Lastikten salıncağa doğru yürüyüp salladı. Ağabeyi Lucas’ın 1922’de ağaca astığı eski bir traktör lastiğiydi. O günden beri ipi defalarca değiştirilmiş ama hep aynı lastik kalmıştı. Artık iyice yıpranmış, oturup sallanan nesillerce çocuğun ağırlığıyla iç kısmı çökmüştü. Lastiğin hemen altında, çimlerin bitmeye çalışmaktan çok uzun zaman önce vazgeçtiği derin, tozlu bir toprak bölüm vardı. Ağacın dalında ipin bağlı olduğu yerler aşınmış ve kabuğun altındaki beyaz kısım ortaya çıkmıştı. İp hafifçe gıcırdadı ve Abagail bu kez yüksek sesle konuştu.</p>

    <p>“Lütfen Tanrım, eğer mecbur değilsem bu fincanı dudaklarımın önünden al. Çok yaşlıyım, korkuyorum ve yuvamdan ayrılmak istemiyorum. İstersen şu an gitmeye hazırım. İsteğin gerçekleşecek Tanrım, ama Abby artık yorgun ihtiyarın teki. Yine de isteğin yerine getirilecek.”</p>

    <p>İpin gıcırtısı ve mısırlar arasındaki kargaların ötüşünden başka ses yoktu. Çizgilerle dolu alnını babasının çok uzun bir zaman önce diktiği elma ağacının yaşlı gövdesine dayadı ve acı gözyaşları döktü.</p>

    <p class="paragraf">O gece rüyasında yine Grange Salonu’ndaki sahneye çıkıyordu. Genç ve güzel, üç aylık gebe Abagail. Beyaz elbisesinin üzerinde bir Etiyopya takısı vardı. Gitarını sapından tutmuş, zihninde bin bir düşünceyle mutlak sessizlikte basamakları tırmanıyordu. Düşünce denizinin yüzeyinde sadece şu vardı: <em>Ben Abagail Freemantle Trotts’um, iyi çalar ve söylerim; bunları bana söylenmese de biliyorum.</em></p>

    <p>Rüyasında kendisine aylar gibi çevrilmiş olan beyaz yüzlere, lambalarla iyice aydınlatılmış olan salona, hafifçe parlayan pencerelere ve altın rengi kordonlarla tutturulmuş perdelere doğru döndü.</p>

    <p>Kafasının içindeki düşünceye sıkıca tutunarak “Rock of Ages”i çalmaya başladı. Gitarın ardından kendi sesi duyuldu. Heyecanlı ve titrek değil, tıpkı provalarda olduğu gibi güçlü ve berrak, tıpkı lambaların sarı ışığı gibi yoğun ve güzeldi. <em>Gönüllerini fethedeceğim,</em> diye düşündü. <em>Tanrı’nın yardımıyla kalplerini kazanacağım. Ah halkım, susuz kalırsanız size taftan su çıkarmaz mıyım? Gönüllerini fethedeceğim ve David benimle gurur duyacak, annemle babam benimle gurur duyacak, kendimle gurur duyacağım, havadan müzik ve taştan su getireceğim...</em></p>

    <p>Ve onu ilk kez o zaman gördü. Bütün sandalyelerin arkasında, salonun en uzak köşesinde, kollarını göğsünde kavuşturmuş halde ayakta duruyordu. Üzerinde bir kot pantolon ve ceplerinde iğneler olan bir kot mont vardı. Topukları aşınmış siyah çizmeleri tozluydu, adam kilometrelerce yürümüş gibi görünüyordu. Alnı, gaz lambasının ışığı gibi bembeyaz, yanakları kırmızıydı. Şeytanın haşarı çocuğu Noel Baba’nın yerini almışçasına sonsuz bir neşeyle parlayan gözleri bir çift mavi elması andırıyordu. Alaycı sırıtışı neredeyse bir hırlayış gibi bütün dişlerini gözler önüne seriyordu. Beyaz dişleri bir gelinciğinkiler gibi keskin ve düzgündü.</p>

    <p>Ellerini kaldırdı. İkisini de elma ağacının yumrularını andıran sert yumruklar haline getirmişti. İğrenç bir neşeyle gerilen dudaklarındaki sırıtış hâlâ silinmemişti. Yumruklarından kan damlamaya başladı.</p>

    <p>Şarkının sözleri Abagail’in zihninden uçup gidiverdi. Parmakları gitarı nasıl çalacağını unuttu. Tellerden ahenksiz bir ses çıkararak durdular ve ardından sessizlik çöktü.</p>

    <p><em>Tanrım! Tanrım!</em> diye haykırdı ama Tanrı, ona sırtını dönmüştü.</p>

    <p>O sırada domuza benzer gözleri parlayan, yüzü hiddetle kızaran Ben Conveigh ayağa fırladı. <em>Kara orospu,</em> diye bağırdı. <em>Kara derili bir orospunun sahnemizde ne işi var? Kara bir kaltağın havadan müzik getirdiği nerede görülmüş? Kara derili bir orospunun taştan su çıkardığı nerede görülmüş?</em></p>

    <p>Karşılığında onaylayan vahşi çığlıklar yükseldi. İnsanlar sahneye atıldı. Kocasının ayağa kalkıp sahneye çıkmaya çalıştığını gördü. Ağzına inen bir yumrukla gerisingeriye savruldu.</p>

    <p><em>Şu kara pislikleri salonun arkasına götürün,</em> diye bağırdı Bill Arnold ve biri Rebecca Freemantle’ı duvara itti. Bir başkası –Chet Deacon gibi görünüyordu– Rebecca’yı kadife perdelerden biriyle sarmalayıp altın rengi kordonuyla sıkıca bağladı. <em>Şuraya bakın! Kara köpeği giydirdim! Kara köpeği giydirdim,</em> diye bağırıyordu.</p>

    <p>Diğerleri Chet Deacon’un bulunduğu yere seğirtti ve kadife perdeye dolanmış kadına yumruklar yağdırmaya başladılar.</p>

    <p><em>Anne,</em> diye haykırdı Abby.</p>

    <p>Gitar hissizleşmiş parmaklarının arasından çekilip alındı ve sahnenin kenarına vurularak parçalandı.</p>

    <p>Gözleri çılgınca salonun arkasındaki Kara Adam’ı aradı, ama harekete geçirdiği motor tam istediği şekilde çalışmaya başlayınca burada işi bitmiş, başka bir yere gitmişti.</p>

    <p><em>Anne,</em> diye haykırdı tekrar. Ardından kaba eller uzanıp onu yakaladı. Tırmalıyor, pençeliyor, elbisesinin altına süzülüyor, kaba etlerini çimdikliyor, sahneden aşağı çekiyorlardı. Eli biri tarafından aniden çekilip sert ve sıcak bir yere zorla bastırıldı.</p>

    <p>Ben Conveigh kulağına fısıldadı: <em>BENİM taşım nasıl, kara fahişe?</em></p>

    <p>Oda etrafında dönüyordu. Babasının, annesinin boş çuval gibi yığılmış bedenine ulaşmaya çalıştığını ve beyaz bir elin bir şişeyi boğazından tutup katlanan bir sandalyenin arkasına indirerek kırdığını gördü. Kırılan şişenin lambaların ışığı altında parlayan sivri uçlu parçası, babasının suratına gömüldü. İrileşmiş gözleri üzüm taneleri gibi patlamıştı.</p>

    <p>Bir çığlık attı ve sesinin şiddeti salonu parçalayıp karanlığa gömdü. Tekrar Abagail Ana’ydı, yüz sekiz yaşındaydı, fazla yaşlıydı. Tanrım, fazla yaşlı (ama isteğin yerine gelecek) ve kökleri çok derine inmeyen ama geniş bir alanı kaplayan mısırlar arasında yürüyor, ay ışığıyla gümüş rengine, gölgelerle siyaha bürünmüş mısırlar arasında kayboluyor; yaz esintisinin aralarında hışırdayarak estiğini hissediyor, büyümesinin o capcanlı, hayat dolu kokusunu çok çok uzun ömrü boyunca olduğu gibi duyuyordu. Pek çok kez mısırın hayata en yakın bitki olduğunu düşünmüştü, kokusu da yaşamın, yaşamın başlangıcının kokusuydu. Üç kocayla evlenip mezarına uğurlamıştı: David Trotts, Henry Hardesty ve Nate Brooks. Yatağında da üç erkek olmuş, onları bir kadının yapması gerektiği gibi yatağında ağırlamış, kendini erkeğine vermiş ve her zaman o özlem dolu zevki almıştı: <em>Ah Tanrım, erkeğimin yanında seksi olmayı nasıl da seviyorum, benimle sevişmesine, bana sahip olmasına bayılıyorum.</em> Bazen tam zevkin doruğundayken kökleri derine inmeyen ama geniş bir alana yayılan mısırı, insan etini ve mısırı düşünür, sevişmeleri bitip kocası yanında yatarken odaları seks kokar, kocasının içine doldurduğu döllerin ve girişini kolaylaştırmak için kendi bedeninin salgıladığı sıvıların kokusu havayı kaplar, bu kokuyu mısırların o tatlı, yoğun kokusuna benzetirdi.</p>

    <p>Ama korkuyordu, toprakla, yazla, büyüyen şeylerle bu yakınlıktan utanıyordu, çünkü yalnız değildi. <em>O</em> da buradaydı, birkaç sıra sağında veya solunda, hemen arkasında veya biraz ötesinde. Kara Adam buradaydı. Tozlu çizmelerinin aşınmış topukları toprağa gömülüyor, her adımda küçük parçalar fırlatıyordu. Sırıtışı, gecenin içinde bir fırtına lambası gibi parlıyordu.</p>

    <p>Sonra konuştu, ilk kez yüksek sesle konuştu. Abagail Ana, adamın ay ışığıyla oluşan ve bulunduğu sıraya düşen uzun, kambur, korkunç gölgesini hemen ilerisinde görebiliyordu. Sesi, ekim ayında çıplak mısır sapları arasında inleyen gece rüzgârına benziyordu; o yaşlı, beyaz, verimsiz sapların nihayetlerini anlatan hışırtısı gibiydi. Yumuşak bir sesti. Kıyametin sesiydi.</p>

    <p><em>Kanın avuçlarımda, İhtiyar Ana,</em> dedi. <em>Tanrı’ya dua ediyorsan, evinin basamaklarına adımımı atmamdan önce canını alması için yalvar. Havadan müzik getiren sen değildin, taştan su çıkaran sen değildin ve kanın avuçlarımda.</em></p>

    <p>Ve uyandı. Şafağın sökmesine bir saat vardı ve önce altını ıslattığını sandı ama ıslaklığın sebebi terdi. Mayıs çiyi kadar yoğundu. Narin bedeni çaresizce titriyor ve her bir parçası dinlenmek için yalvarıyordu.</p>

    <p><em>Tanrım, Tanrım, bu fincanı dudaklarımdan al.</em></p>

    <p>Tanrısı cevap vermedi. Duyulan tek ses, sabah rüzgârının macununun yenilenmesi gereken pencerelerin gevşek camlarını sarsmasıyla çıkan tıkırtıydı. Sonunda yataktan kalktı ve eski odun ocağındaki ateşi canlandırarak kahve koydu.</p>

    <p class="paragraf">Sonraki birkaç gün boyunca yapılacak pek çok işi vardı, zira konukları olacaktı. Rüyalar olsun olmasın, yorgun olsun olmasın hiçbir zaman konuklarını ağırlama işini savsaklayan biri olmamıştı ve bundan sonra da olacak değildi. Ama yavaş hareket etmeliydi, aksi halde unutkanlık baş gösterebilirdi. Bugünlerde pek çok şeyi unutuyor, koyduğu bir eşyayı uzun süre aramak zorunda kalıyordu.</p>

    <p>Yapılacak ilk iş, Addie Richardson’ın kümesine gitmekti ve kümes pek yakın sayılmazdı... aradaki mesafe sekiz on kilometre vardı. Tanrı’nın ona bu mesafeyi uçması için bir kartal veya ateşten arabasıyla onu götürmesi için İlyas’ı gönderip göndermeyeceğini merak etti.</p>

    <p>“Günah,” dedi kendi kendine neşeyle. “Tanrı güç verir, taksi göndermez.”</p>

    <p>Az miktardaki bulaşığı yıkadıktan sonra dayanıklı ayakkabılarını giyip bastonunu aldı. Bu yaşta bile bastonu nadiren kullanırdı, ama bugün ihtiyacı olacaktı. Altı kilometre gidiş, altı kilometre dönüş. On altısındayken koşarak gider, koşar adımlarla dönerdi, ama artık on altı yaşında değildi.</p>

    <p>Richardson çiftliğine öğle vaktinden önce varmak ve günün en sıcak saatlerini uyuyarak geçirmek ümidiyle sabah saat sekizde yola çıktı. Öğleden sonra ilerleyen vakitlerde tavukları öldürür ve eve akşam karanlığında varırdı. Karanlık çökmeden dönebilmesi zor görünüyordu. Aklına önceki gece gördüğü rüya geldi, ama o adam hâlâ çok uzaktaydı. Misafirleriyse çok daha yakındı.</p>

    <p class="paragraf">Çok yavaş, hatta gereğinden daha yavaş adımlarla yürüdü, çünkü saat henüz sekiz buçuk olmasına rağmen güneş kuvvetli bir şekilde parlıyordu. Pek terlemezdi –kemikleri üzerinde teri atacak kadar et bulunmadığından– ama Goodell çiftliğinin posta kutusuna vardığında biraz dinlenmesi gerekti. Karabiber ağacının gölgesinde oturup birkaç İncirli bisküvi yedi. Görünürde ne bir kartal ne de bir taksi vardı. Bunun üzerine gevrek gevrek gülerek ayağa kalktı, üzerindeki kırıntıları silkeledi ve yola devam etti. Hayır, taksi falan yoktu. Tanrı, çaba gösterenlere yardım ederdi. Ama bütün eklemlerinin akorda başladığını hissedebiliyordu; bu gece bir konser verecekleri muhakkaktı.</p>

    <p>Bilekleri de kötü durumda olmasına rağmen ilerledikçe daha da kamburlaşarak bastonuna eğildi. Sarı ham deriden bağcıkları olan kaba ayakkabıları tozlu toprak üstünde sürünüyordu. Güneşin kızgın ışıkları onu pişiriyor, gölgesi giderek kısalıyordu. O sabah yirmili yıllarda gördüğünden daha fazla vahşi hayvan gördü: tilki, rakun, kirpi, balıkçıl. Kaba sesleriyle öten kargalar her yerdeydi. Kâh konuyorlar, kâh gökyüzünde daireler çiziyorlardı. Stu Redman ve Glen Bateman’ın süpergribin kaprisli davranıp –en azından onlara göre öyleydi– bazı hayvanları öldürüp bazılarını öldürmeyişini tartıştığını duymuş olsa onlara kahkahalarla gülerdi. Evcil hayvanları alıp vahşileri bırakmıştı, bu kadar basitti. Evcil hayvanlardan birkaç cins kurtulmuştu ama genel görünüm, salgının insanları ve en yakın dostlarını kırıp geçirdiğiydi. Köpekleri öldürüp kurtlara dokunmamıştı, çünkü kurtlar vahşiydi, köpeklerse değildi.</p>

    <p>Kor halinde demirler sokulmuş gibi bir ağrı kalçalarında, dizlerinin arkasında, ayak bileklerinde ve destek için kullandığı bastonu tutarken yüklendiği el bileklerinde baş göstermişti. Bir yandan yürüyor, bir yandan Tanrı’yla kâh içinden kâh yüksek sesle konuşuyordu. Aralarındaki farkın bilincinde değildi. Yine geçmişine dair düşüncelere daldı. Evet, en iyi sene 1902’ydi. O yıldan sonra zaman hızla akıp gitmiş, kocaman bir takvimin yaprakları adeta hiç durmadan art arda çevrilmişti. Hayat çok çabuk akıp geçiyordu... insan onu yaşarken nasıl bu kadar yorulabiliyordu?</p>

    <p>Davy Trotts’tan beş çocuğu olmuştu; Maybelle eski evin arka bahçesinde, boğazına kaçan elma parçasıyla boğulmuştu. Çamaşır asmakta olan Abby arkasını dönünce bebeğin morarmış bir halde boğazını tırmalayarak yerde kıvrandığını görmüştü. Hemen yanına gidip parçayı çıkarmaya çalışmış, nihayet çıkarabildiğinde Maybelle çoktan hareketsiz kalmıştı. Doğurduğu tek kız ve beş çocuğu arasında bir kazaya kurban giden tek evladıydı.</p>

    <p>Naugler çiftliğinin çitlerinin hemen gerisindeki karaağacın gölgesinde oturuyor, bulunduğu yerden toprak yolun iki yüz metre ötede asfalta döndüğü yeri –Freemantle Yolu’nun Polk Yolu olduğu yer– görebiliyordu. Sıcak hava, asfaltın üstünde titreşiyordu. Ufuk çizgisinde cıva görünümü alıyor, rüyada ışıldayan suya benziyordu. Sıcak günlerde ufuk çizgisindeki o cıva hep olur, ama asla tam anlamıyla seçilemezdi. En azından o net görememişti hiç...</p>

    <p>David 1913 yılında, birçok can alan bu hastalıktan pek de farklı olmayan bir gripten ölmüştü. 1916’da, otuz dört yaşındayken kuzeydeki Wheeler kasabasından bir çiftçi olan Henry Hardesty ile evlenmişti, Henry sırf ona kur yapmak için gelmişti. İkisi hariç hepsi büyüyüp evden ayrılmış yedi çocuk babası bir duldu. Abagail’den yedi yaş büyüktü. 1925 yazının sonlarına doğru ters dönen traktörü altında kalıp ölmeden önce Abagail’e iki erkek evlat vermişti.</p>

    <p>Ondan bir sene sonra Nate Brooks ile evlenmiş ve insanlar dedikodu yapmıştı... ah evet, insanların ağzı torba değildi ki büzesin, dedikoduya bayılırlardı, bazen tek yaptıkları şey buymuş gibi gelirdi. Nate, Henry Hardesty’nin yanında çalışan adamlardan biriydi ve ona iyi bir koca olmuştu. David kadar tatlı değildi belki, Henry kadar güçlü olmadığı da muhakkaktı ama kendisine söylediği hemen her şeyi yapan iyi bir adamdı. Yıllar geçtikçe kendini daha önemsiz hissedince dizginleri ele almak onu rahatlatmıştı.</p>

    <p>Altı oğlundan otuz iki torunu olmuştu. Otuz iki torununun bildiği kadarıyla toplam doksan bir çocuğu olmuştu ve süpergrip sırasında üç torununun torunu vardı. Kızların bugünlerde bebeklerden kurtulmak için içtiği haplar olmasaydı sayıları daha fazla olurdu. Görünüşe bakılırsa onlar için seks sadece bir başka oyun bahçesinden ibaretti. Abagail modern çağ torunları adına üzülür, ama onlara bir şey söylemezdi. O hapları almakla günah işlemiş olup olmadıklarına Tanrı karar verirdi (Roma’daki o kel kafalı osuruk herif değil... Abagail Ana ömrü boyunca Protestan olmuş, Katoliklere bulaşmadığı için de kendisiyle daima gurur duymuştu) ama Abagail, neler kaçırdıklarını biliyordu: Gölgeler Vadisi’nin ağzında dururken hissedilen coşku, kendisini erkeğine ve Tanrısına verdiğinde, isteğin yerine gelecek dediğinde yaşanan tatmin hissi, Tanrı’nın huzurunda gerçekleştirilen sevişmenin finalinin coşkusu, bir erkek ve kadının Âdem ve Havva kadar eski olan günahın artık “Kuzu’nun Kanı”yla temizlenmiş ve kutsanmış halini yaşamasının zevki...</p>

    <p>Heyhat...</p>

    <p>Su içmek, evinde, sallanan sandalyesinde olmak, rahat bırakılmak istiyordu. Artık ileride solda kalan kümesin parlayan çatısını görebiliyordu. En fazla bir buçuk kilometre uzaklıktaydı. Saat onu çeyrek geçiyor ve ilerleyişi, ihtiyar bir kız için hiç de kötü sayılmazdı. Vardıktan sonra hava serinleyene dek uyuyacaktı. Bunda bir yanlışlık yoktu. Hele onun yaşındayken. Eski ayakkabıları artık iyice tozla kaplanmıştı. Yolun kıvrımını ağır ağır aştı.</p>

    <p>İhtiyarlığında ona arkadaşlık edecek pek çok akrabası olmuştu, bu bir kazançtı. Aralarında Linda ve evlendiği o pazarlamacı adam gibi arayıp sormayan vefasızlar vardı, ama aynı zamanda Molly ve Jim gibi, David ve Cathy gibi iyiler, bin tane Linda’ya ve mutfak malzemesi pazarlayan kocasına eşdeğer olanlar da vardı. Erkek kardeşlerinden sonuncusu Luke, 1949 yılında seksen küsur yaşındayken; son çocuğu Samuel ise 1974’te, elli dördündeyken ölmüştü. Abagail bütün çocuklarından daha uzun yaşamıştı ve aslında böyle olmaması gerekiyordu, ama anlaşılan Tanrı’nın onun için özel planları vardı.</p>

    <p>Yüz yaşını doldurduğu 1982 yılında fotoğrafı Omaha gazetelerinde çıkmış ve hakkında bir haber yapmak üzere bir televizyon muhabiri ziyaretine gelmişti. “Bu kadar uzun yaşamanızı neye borçlusunuz?” diye sormuştu genç muhabir ve kısa cevabı karşısında hayal kırıklığına uğramış görünmüştü: “Tanrı’ya.” Balmumu yediği, kızarmış domuz etinden uzak durduğu veya bacaklarını kaldırarak uyuduğu gibi cevaplar duymak istiyorlardı. Ama bunların hiçbirini yapmamıştı. Yalan mı söyleyecekti yani? Canı Tanrı verir, istediği zaman da alırdı. Cathy ve David haberlerde kendini izleyebilmesi için ona bir televizyon almış ve Başkan Reagan (kendisi de çıtır sayılmazdı) onu “ilerlemiş yaşı” ve her seçimde oyunu Cumhuriyetçilere verdiği için kutlayan bir mektup göndermişti. Eh, başka kime oy verecekti ki? Roosevelt ve yandaşlarının tümü komünistti. Yüz yaşını devirdiğinde, Hemingford Home kasabası, Reagan’ın da belirttiği gibi “ilerlemiş yaşı” dolayısıyla sonsuza dek vergiden muaf olduğunu ilan etmişti. Küçük çocuklar bunu umut ederek büyürmüş gibi Nebraska’da yaşayan en yaşlı kişi olduğuna dair bir belge gelmişti. Geri kalanı tamamen saçmalıktı, ama vergilerden muaf olmak iyiydi; aksi halde hâlâ sahip olduğu küçük araziyi de kaybedebilirdi. Büyük bölümü uzun süre önce gitmişti; o büyülü 1902 yılından sonra gelirleri giderek azalmıştı. Geriye sadece dört dönüm kalmıştı. Geri kalanı vergileri ödemek için veya nakit ihtiyacı yüzünden satılmıştı... ve bunu söylemekten utanıyordu, ama satışın büyük bölümü kendi oğulları tarafından gerçekleştirilmişti.</p>

    <p>Önceki sene kendilerine Amerikan Geriatri Topluluğu diyen New York’tan bir gruptan mektup almıştı. Birleşik Devletler’deki altıncı en yaşlı vatandaş, üçüncü en yaşlı kadın olduğu belirtiliyordu. En yaşlıları, Santa Rosa, Kaliforniya’da oturuyordu. Yüz yirmi iki yaşındaydı. Jim’e söyleyip mektubu çerçeveletmiş, Başkan’ın mektubunun yanına astırmıştı. Jim bunları ancak bu şubatta yapabilmişti. Şimdi düşününce, Molly ve Jim’i en son o zaman görmüş olduğunu fark etti.</p>

    <p>Richardson çiftliğine nihayet ulaştı. Ahıra en yakın çit direğine bitkince yaslanıp özlemle eve baktı. İçerisi serindi muhtemelen. Serin ve güzeldi. Kendini aylarca uyuyabilecekmiş gibi hissediyordu. Ama uyumadan önce yapması gereken bir şey daha vardı. Salgın yüzünden pek çok hayvan ölmüştü... atlar, köpekler, sıçanlar. Aralarında tavukların da olup olmadığını öğrenmesi gerekiyordu. Bunca yolu ölü tavuklar için geldiğini öğrenmek acı bir şaka olurdu doğrusu.</p>

    <p>Ahırın yanındaki kümese yöneldi ve içeriden gelecek gıdaklamalara kulak vermek üzere durdu. Bir süre sonra bir horoz tiz bir sesle öttü.</p>

    <p>“Pekâlâ,” diye mırıldandı. “Sorun yok o halde.”</p>

    <p>Odun yığınının dibindeki cesedi gördüğünde arkasını dönmek üzereydi. Cesedin bir eli suratını örtüyordu. Addie’nin kayınbiraderi, Billy Richardson’dı. Hayvanlar etlerini iyiden iyiye didiklemişti.</p>

    <p>“Zavallı adam,” dedi Abagail. “Zavallı, zavallı adam. Melekler başucunda şarkı söylesin Billy Richardson.”</p>

    <p>Davetkâr, serin eve doğru döndü. Sadece biraz ötede olmasına rağmen kilometrelerce uzakmış gibi geliyordu. Oraya kadar gidip gidemeyeceğinden emin değildi, gücü kalmamıştı.</p>

    <p>“Tanrı’nın isteği olacak,” dedi ve yürümeye başladı.</p>

    <p class="paragraf">Güneş, ayakkabılarını çıkarır çıkarmaz uzanıp uykuya daldığı misafir yatak odasının penceresinden içeri süzülüyordu. Işığın neden bu kadar parlak olduğuna uzunca bir süre anlam veremedi; Larry Underwood’un New Hampshire’daki taş duvarın dibinde uyandığında hissettiğine çok benzer bir duyguydu bu.</p>

    <p>Doğrulup oturdu. Bedenindeki bütün kaslar ve eklemler isyan halindeydi. “Ulu Tanrım, bütün gün ve geceyi uyuyarak geçirmişim!”</p>

    <p>Eğer öyleyse gerçekten çok yorulmuş olmalıydı. O kadar sersemlemişti ki yataktan kalkıp banyoya gitmek neredeyse on dakikasını aldı. Ayakkabılarını giymesi bir on dakika daha sürdü. Yürümek işkenceydi, ama yürümesi gerektiğini biliyordu. Hareket etmezse bu katılık bedenine demir gibi yerleşecekti.</p>

    <p>Topallayarak kümese vardı ve yakıcı sıcaklıkla tavukların kokusuna karışmış o kaçınılmaz çürüme kokusu yüzünden suratını buruşturarak içeri girdi. Kümesin sulama sistemi otomatikti, artezyen kuyusundan bir pompayla çekiliyordu, ama yemlerin çoğu tükenmiş ve çok sayıda tavuk sıcak yüzünden telef olmuştu. İçlerinde en zayıf olanlar uzun süre önce açlıktan veya gaga darbeleri yüzünden ölmüş, dışkı ve yemle kaplı zeminde hüzünle eriyen karlar gibi yatıyordu.</p>

    <p>Kalan tavukların çoğu o yaklaşınca kanat çırparak kaçtı, ama kuluçkaya yatmak isteyen tavuklar sadece oturup yavaşça yaklaşmasını aptal gözlerle izledi. Tavukları öldüren pek çok hastalık vardı ve salgından sağ çıkamayabileceklerini düşünmüştü, ama bunların durumu iyi görünüyordu. Tanrı tedarik etmişti.</p>

    <p>En semiz görünenlerden üçünü aldı ve kafalarını kanatlarının altına soktu. Anında uykuya daldılar. Hepsini bir çuvala doldurdu, ama sonra kaslarının kaldıramayacak kadar katılaşmış olduğunu fark etti. Yerde sürüklemek zorunda kalacaktı.</p>

    <p>Diğer tavuklar, yaşlı kadını uzaklaşana dek şüpheyle izledikten sonra azalan yemler için kavga etmeye devam ettiler.</p>

    <p>Saat, artık sabah dokuz olmak üzereydi. Richardson’ların evinin önündeki meşe ağacının gövdesini çevreleyen banka oturarak düşündü. Görünüşe bakılırsa yola güneşin kızgınlığı azalınca çıkma planı hâlâ en iyi seçenekti. Bir gün gecikmeli dönecekti ama misafirleri hâlâ yoldaydı. Bugünü tavukları halletmek ve dinlenmekle değerlendirebilirdi.</p>

    <p>Kasları şimdiden biraz daha gevşemişti ve karnında tanıdık olmayan ama aynı zamanda hoş bir kazınma hissi vardı. Ne olduğunu anlamak birkaç dakikasını aldı... acıkmıştı! Tanrıya şükür ki bu sabah kendini gerçekten <em>aç</em> hissediyordu. Âdet yerini bulsun diye değil de acıktığı için yiyeli ne kadar zaman olmuştu? Makinistin kazanına kömür tıktığı bir lokomotif gibiydi. Ama üç tavuğun kafasını kopardığında Addie’nin onun için kilerde bıraktığını görecek ve bulduğundan <em>zevk</em> alacaktı. Görüyorsun ya, dedi kendi kendine. Tanrı her şeyin en iyisini bilir. Bunun farkında olmak ne büyük lütuf Abagail, ne büyük lütuf.</p>

    <p>Homurdanıp poflayarak çuvalı ahırla odunluk arasındaki kesim masasına götürdü. Odunluğun kapısının hemen arkasında ufak bir balta buldu ve onu alarak dışarı çıktı.</p>

    <p>“Şimdi Tanrım,” dedi ve tozlu ayakkabıları içinde kesim masasının önünde durarak başını bulutsuz gökyüzüne çevirdi. “Bana buraya kadar yürümem için gerekli gücü verdin, dönecek gücü de vereceğine inanıyorum. Peygamberin İsa’ya Tanrı’nın kudretine inananların kartallar gibi kanatlanacağını söylemiş. Kartallar hakkında tek bildiğim keskin gözleri ve kötü huyları olan yaratıklar olduğu. Ama burada kafalarını kesmem gereken üç piliç var ve bu işi yaparken elimden olmak istemiyorum. Senin istediğin olsun, âmin.”</p>

    <p>Çuvalı alıp ağzını açtı ve içine baktı. Tavuklardan biri hâlâ kafasını kanadının altına sokmuş uyuyordu. Diğer ikisi birbirine yapışmış, pek hareket etmeden duruyordu. Çuvalın içi karanlık olduğu için gece vakti sanıyorlardı. Kuluçkaya yatan bir tavuktan daha ahmak bir şey varsa o da New York’lu bir Demokrat’tı.</p>

    <p>Abagail tavuklardan birini aldı ve hayvan daha ne olduğunu anlayamadan tahtanın üstüne koydu. Baltayı hızla indirdi ve keskin kıyısının ahşaba her ölümcül gömülüşünde yaptığı gibi yüzünü buruşturdu. Kopan kafa, masanın yan tarafına düştü. Kafasız tavuk boynundan kanlar fışkırarak, kanatlarını deli gibi çırparak Richardson’ların kapısına doğru koştu. Bir süre sonra öldüğünü anladı ve sakince yattı. Tavuklar ve New York’lu Demokratlar, Tanrım, Tanrım.</p>

    <p>Bir süre sonra hepsini halletti ve işi eline yüzüne bulaştıracağına veya bir yerini keseceğine dair endişelerinin boşuna olduğunu gördü. Tanrı dualarını kabul etmişti. Üç tavuğu da halletmişti, artık tek yapması gereken onları eve götürmekti.</p>

    <p>Tavukları tekrar çuvala doldurdu ve Billy Richardson’ın baltasını yerine astı. Sonra yiyecek bir şeyler bulma niyetiyle tekrar eve girdi.</p>

    <p class="paragraf">Öğleden sonra biraz uyudu ve rüyasında misafirlerinin yaklaşmakta olduğunu gördü; York’un hemen güneyindeydiler ve eski bir kamyonetle ilerliyorlardı. Altı kişiydiler, biri sağır dilsiz, aynı zamanda güçlü biriydi. Konuşması gerekenlerden biri de oydu.</p>

    <p>Üç buçuk civarında uyandı. Bedeni hafifçe katılaşmıştı, ama bunun dışında kendini dinlenmiş ve tazelenmiş hissediyordu. Sonraki iki buçuk saat boyunca tavukların tüylerini yoldu. Parmaklarında mafsal iltihabı olduğu için zorlandığını hissettiğinde durup dinleniyor ve bir süre sonra tekrar devam ediyordu. Çalışırken bir yandan da kendi kendine ilahiler söylüyordu.</p>

    <p>Son tavuğu da bitirdiğinde bütün parmaklarında şiddetli bir ağrı hissetti. Gün ışığı, alacakaranlığın belirtisi olan o yumuşak altın rengine bürünmüştü. Artık temmuzun sonlarına yaklaşmaktaydılar ve günler tekrar kısalmaya başlamıştı.</p>

    <p>İçeri dönüp biraz daha yedi. Ekmek bayattı ama küflenmemişti –hiçbir küf Addie Richardson’ın mutfağında yeşil yüzünü göstermeye cesaret edemezdi– ve yarım kavanoz dolusu fıstık ezmesi bulmuştu. Fıstık ezmeli bir sandviçi yedikten sonra yolda acıktığı takdirde yemek üzere bir tane daha yapıp cebine koydu.</p>

    <p>Saat yediye yirmi vardı. Tekrar dışarı çıkıp çuvalını aldı ve verandanın basamaklarını dikkatlice indi. Yolduğu tüyleri titizlikle bir başka çuvala doldurmuştu, ama aradan kaçan birkaçı, sulanmadığı için kurumaya yüz tutmuş bahçeye doğru uçmuştu.</p>

    <p>Abagail derin bir iç çekti ve, “Gidiyorum Tanrım,” dedi. “Eve dönüyorum. Yavaş ilerleyeceğim, gece yarısından önce varacağımı sanmıyorum ama İncil’de ne gecenin dehşetinden ne gündüzün uçanından korkun diyor. Senin isteğini elimden geldiğince yerine getirmek için yola çıktım. Lütfen benimle yürü. İsa’nın hatırı için, âmin.”</p>

    <p>Asfalt yolun toprağa döndüğü yere vardığında zifiri karanlık çökmüştü. Ağustosböcekleri ötüyor, ıslak bir yerden, muhtemelen Cal Goodell’in çiftliğindeki yalaktan kurbağaların vıraklaması yükseliyordu. Ay yakında doğacak, iyice yükselmeden önce kan kırmızısına bürünmüş halde gökyüzünde asılı kalacaktı.</p>

    <p>Dinlenip fıstık ezmeli sandviçinin (ezmenin yapışkan tadını dengelemek için yanında kuşüzümü reçeli olması için neler vermezdi, ama Addie Richardson reçelleri kilerde saklıyordu ve kilere ulaşmak için pek çok basamak inmesi gerekiyordu) yarısını yemek üzere oturdu. Çuval hemen yanındaydı. Her yeri ağrıyordu ve önünde daha yürünecek dört kilometre olmasına rağmen bütün gücü tükenmiş gibiydi... ama içi tuhaf bir şekilde coşku doluydu. Gece vakti yıldızlar altında açık havada en son ne zaman bulunmuştu? Yıldızlar her zamanki gibi pırıl pırıl parlıyordu. Şansı yaver giderse birinin kaydığını görüp dilek tutabilirdi. Yıldızlarla bezeli, ayın bir sevgili gibi yüzünü gösterdiği bu ılık yaz gecesi ona yine tüm heyecanları, iniş çıkışları, ateşi ve geleceğin gizemi karşısındaki muhteşem kırılganlığıyla genç kızlığını hatırlattı. Ah, evet bir zamanlar genç bir kızdı. Dev bir sekoya ağacının bir zamanlar minik bir filiz olduğuna inanmayanlar olduğu gibi buna da inanmayanlar olabilirdi. Ama o da bir zamanlar genç bir kızdı ve o dönemde çocukluğun geceye dair korkuları, her şeyin suskun olduğu ve sonsuz ruhun sesinin duyulabildiği anlarda yerini yetişkinlerin hemen eşikte olan korkularına bırakırdı. Aradaki o kısa sürede gece kokulu bir bulmaca olurdu. Yıldızlarla kaplı gökyüzüne bakıp büyüleyici kokular taşıyan esintiye kulak verirken insan kendini evrenin, sevginin ve hayatın kalp atışlarına çok yakın hissederdi. Sanki sonsuza dek genç kalacakmış...</p>

    <p><em>Kanın avuçlarımda.</em></p>

    <p>Çuvalı aniden sertçe çekilince yüreği ağzına geldi.</p>

    <p>“Ay!” diye şaşkınca bağırdı o hafifçe çatallı, ihtiyar sesiyle. Çuvalı tekrar kendine doğru çekerken altında küçük bir yırtık meydana geldi.</p>

    <p>Alçak bir hırıltı duyuldu. Yol kenarında, mısırlarla çakıllar arasında iri bir kahverengi sansar vardı. Gözleri ayın kızıl ışıltısını yansıtıyordu. Bir başka sansar ona katıldı. Sonra bir tane daha. Bir tane daha.</p>

    <p>Yolun karşısına bakınca parlak gözleriyle sıralanmış olduklarını gördü. Çuvaldaki tavukların kokusunu almışlardı. Nasıl olmuştu da bu kadar hızlı ve çok sayıda toplanıp sinsice yaklaşmışlardı? Korkusu artarak onlara baktı. Bir keresinde bir sansar onu ısırmıştı; kaçan kırmızı, plastik topunu almak için büyük evin verandasının altına uzanmış ve iğnelerle dolu bir ağza benzeyen bir şey kolunu kapıvermişti. Acıyla olduğu kadar bu beklenmedik kötü olayın, sıradan olaylar zincirindeki bu ani sapmanın şaşkınlığıyla da çığlık atmıştı. Kolunu çekince kahverengi kürkünde kanından damlalar bulunan ve havada bir yılan gibi kıvrılan sansar da beraberinde gelmişti. Bir çığlık daha atıp kolunu sallamış, ama sansar bırakmamıştı; sanki bedeninin bir parçası olmuştu.</p>

    <p>Erkek kardeşleri Micah ve Matthew da o sırada bahçedeydi; babası ise verandada oturmuş, bir postayla alışveriş kataloğunu inceliyordu. Hepsi yanına koşmuş ve o sırada on iki yaşında olan Abagail’in kolunda, arka ayakları tutunabilmek için havada sallanan ve tuhaf bir etole benzeyen kahverengi bir sansarla bahçede deli gibi koştuğunu görünce bir an oldukları yerde şaşkınca kalakalmışlardı. Elbisesine, bacaklarına ve ayakkabılarına kan damlıyordu.</p>

    <p>İlk harekete geçen babası olmuştu. John Freemantle kesme blokunun yanında duran bir odun parçasını kaparak haykırmıştı. <em>“Kıpırdama Abby!”</em> Küçüklüğünden beri emir tonunda bir ses duyduğunda panik çığlıkları birden kesilirdi. Muhtemelen başka hiçbir şey bu etkiyi gösteremezdi. Olduğu yerde kıpırdamadan durmuş ve odun, bir ıslık sesiyle inmişti. Keskin bir acı omzuna doğru yükselmiş (kolunun kırıldığından emindi) böylesine acı çekmesinin ve şaşkınlığının sebebi olan kahverengi şey –o dehşet anlarında bu iki his ayırt edilemeyecek şekilde iç içe geçmişti– yere düşmüştü. Kahverengi tüyleri Abby’nin kanıyla ıslanıp lekelenmişti. Micah sıçrayıp iki ayağıyla birden sansarın üstüne binmiş ve sert bir şekeri çiğnediğinizde beyninizde hissettiğinize benzer korkunç bir çıtırtı olmuştu. Odun darbesi onu öldürmediyse bu mutlaka işini bitirmiş olmalıydı.</p>

    <p>Tam o sırada kardeşlerin en büyüğü olan Richard solgun yüzünde dehşet dolu bir ifadeyle koşarak geldi. Babasıyla bir an bakıştılar.</p>

    <p>“Bir sansarın böyle bir şey yaptığına ilk kez tanık oluyorum,” demişti John Freemantle ağlayan kızının omuzlarını tutarak. “Tanrıya şükür ki annen yolun yukarısında, fasulyelerin yanındaydı.”</p>

    <p>“Belki hayvan ku...” diye başlamıştı Richard.</p>

    <p>“Kapa çeneni,” demişti babası Richard’ın daha fazla devam etmesine izin vermeyerek. Sesi hem soğuk, hem öfkeli, hem de korku doluydu. Ve Richard çenesini gerçekten kapamıştı... hatta öyle sert kapamıştı ki Abby dişlerinin birbirine çarptığını duymuştu. Sonra babası tekrar ona dönmüştü. “Hadi tulumbanın başına gidelim Abby tatlım. Kolunu iyice yıkayalım.”</p>

    <p>Luke bir sene sonra ona babasının Richard’ın söylemesine izin vermediği şeyin ne olduğunu söylemişti: Böyle bir şey yapan sansar mutlaka kuduz olmalıydı ve eğer öyleyse Abby’yi işkencenin yanı sıra en korkunç ölümlerden biri bekliyordu. Neyse ki sansar kuduz değildi; yarası bir süre sonra tamamen iyileşmişti. Ama o günden beri sansarlardan ölesiye korkar olmuştu; bazı insanların sıçanlar veya örümceklere duyduğu korkuya benziyordu. Keşke salgın, köpeklerin yerine onları telef etseydi! Ama etmemişti ve o...</p>

    <p><em>Kanın avuçlarımda.</em></p>

    <p>İçlerinden biri atılıp çuvalın sert kumaşını ısırdı.</p>

    <p><em>“Ay!”</em> diye haykırdı hayvana. Sırıtıyormuş gibi görünen sansar, ağzından çuvalın ipleri sarkarak hızla uzaklaştı.</p>

    <p><em>O</em> göndermişti bunları... Kara Adam.</p>

    <p>Dehşet içini sardı. Artık yüzlercesi etrafını sarmıştı. Griler, kahverengiler, siyahlar, hepsi de tavuk kokusu alıyordu. Yolun iki tarafına yığılmışlar, kokusunu aldıkları ete ulaşabilmek için birbirlerinin önüne geçmeye çalışıyorlardı.</p>

    <p><em>Tavukları vermek zorundayım. Tüm çabalarım hoşunaymış. Vermezsem beni parça pinçik ederler. Boşuna uğraşmışım.</em></p>

    <p>Zihninin karanlığında Kara Adam’ın sırıtışını ve öne uzattığı yumruklarından damlayan kanı görebiliyordu.</p>

    <p>Çuval bir daha sertçe çekiştirildi. Bir kez daha.</p>

    <p>Yolun karşısındaki sansarlar, karınları yere değecek şekilde çökerek ona doğru yaklaşıyordu. Vahşi gözleri, ay ışığı altında buz parçaları gibi parlıyordu.</p>

    <p><em>Ama kim bana inandıysa bilsin, o yok olmayacak... çünkü üzerinde işaretim olacak ve ona hiçbir şey dokunamayacak... o bana ait, dedi Tanrı...</em></p>

    <p>Ayağa kalktı. Hâlâ ölesiye korkuyordu, ama artık ne yapacağını biliyordu. “Defolun!” diye bağırdı. “Evet, bunlar tavuk, ama misafirlerim için! O yüzden <em>defolun!</em>”</p>

    <p>Geri çekildiler. Gözlerinde tedirgin bakışlar belirdi. Ve aniden havada eriyen duman gibi yok oluverdiler. <em>Bir mucize,</em> diye düşündü ve şükran duygusuyla coşku içini sarıverdi. Sonra aniden buz kesti.</p>

    <p>Batıda, Rocky Dağları’nın ötesinde, ufukta bile görünmeyen bir yerde bir gözün –parlayan bir göz– aniden açılarak kendisini aradığını hissetti. Kelimelerini yüksek sesle söylenmişlercesine net bir şekilde duydu: <em>Kim var orada? Sen misin ihtiyar?</em></p>

    <p>“Burada olduğumu biliyor,” diye fısıldadı karanlığa. “Yardım et Tanrım. Bana, bize yardım et.”</p>

    <p>Çuvalı peşi sıra sürükleyerek eve doğru yürümeye devam etti.</p>

    <p class="paragraf">İki gün sonra, 24 Temmuz’da geldiler. Gönlünce hazırlık yapamamıştı; yine gücü tükenmişti, bir yerden başka bir yere ancak bastonunun yardımıyla gidebiliyor, tulumbadan suyu güçlükle çekiyordu. Tavukları öldürüp sansarları kovduğu günün ertesinde çok uzun bir süre uyumuştu. Rüyasında Rocky Dağları’nda yüksek, serin bir geçitte olduğunu görmüştü. 6. Karayolu, bu boşluğu sabah on bir kırk beş ila on iki çeyrek arası hariç bütün gün gölgeler içinde bırakan dik kaya duvarları arasında kıvrılarak uzanıyordu. Rüyasında gündüz değil geceydi ve ay yoktu. Bir yerlerde kurtlar uluyordu. Birdenbire zifiri karanlığın içinde bir göz açılarak korkunç bir şekilde bir o yana bir bu yana döndü. Gece rüzgârı ladinler ve çamlar arasında esiyordu. Oydu ve Abagail’i arıyordu.</p>

    <p>O uzun uykudan kendini yatarken olduğundan daha bitkin hissederek uyandı ve Tanrı’ya bu yükü omuzlarından alması, hiç olmazsa gitmesini istediği yönü değiştirmesi için bir kez daha yalvardı.</p>

    <p><em>Kuzeye, güneye veya doğuya dersen, Tanrım, Hemingford Home’dan sana şükürler ederek ayrılacağım. Ama batıya git deme, beni o Kara Adam’a doğru gönderme. Rocky Dağları aramızda yeterince büyük bir engel değil. And Dağları bile yetmez.</em></p>

    <p>Ama fark etmiyordu. Er ya da geç, Kara Adam kendini yeterince kuvvetli hissettiğinde kendisine karşı çıkanları bulmaya gelecekti. Bu sene olmazsa gelecek sene. Köpekler salgın yüzünden telef olmuştu, ama dağlardaki kurtlar Şeytan’ın Oğlu’na hizmet etmeye hazır bir halde hayattaydı.</p>

    <p>Ve ona hizmet edecek olanlar sadece kurtlar değildi.</p>

    <p class="paragraf">Misafirlerinin nihayet geldiği günün sabahında, saat yedide ocak iyice kızana dek altına odun attı ve odun sandığını tamamen doldurdu. Tanrı ona serin, bulutlu bir gün kısmet etmişti. Hava haftalardır ilk kez bu kadar serindi. Karanlık çökerken yağmur bile yağabilirdi. 1958’de kırdığı kalçası öyle söylüyordu.</p>

    <p>Önce kilerindeki konserve malzemeleri ve bahçeden topladığı taze raventlerle çilekleri kullanarak turtaları pişirdi. Tanrıya şükür ki çileklerin en olgun zamanıydı ve boşa gitmeyeceklerini bilmek güzeldi. Bir şeyler pişirmek kendisini daha iyi hissetmesini sağladı, çünkü pişirmek, hayatın ta kendisiydi. Bir yabanmersinli, iki raventli çilekli, bir de elmalı turta yaptı. Kokuları, mutfağı sardı. Sonra turtaları soğumaları için her zaman yaptığı gibi pencerenin önüne koydu.</p>

    <p>Taze yumurta olmamasına rağmen elinden gelenin en iyisini yapmıştı. Halbuki daha birkaç gün önce bir kümesin içindeydi ama yumurtaya ihtiyacı olabileceğini düşünememişti. Öğleyi geçtikten sonra, zemini rengi solmuş muşambayla kaplı olan küçük mutfağı kızaran piliçlerin kokusu sardı. İçerisi iyiden iyiye ısınmıştı, aksayarak verandaya çıktı.</p>

    <p>Tavuğun eti hafif ve lezizdi. Gelenlerden biri gidip bir düzine mısır toplayabilir ve dışarıda kendilerine güzel bir ziyafet çekebilirlerdi.</p>

    <p>Tavukları kâğıt havluların üzerine koyduktan sonra gitarını alıp arka verandaya gitti, oturdu ve çalmaya başladı. En sevdiği ilahileri söylüyor; yüksek, titreyen sesi durgun havada süzülüyordu.</p>

    <blockquote class="siir">
      <p><em>“Önümüzde sınavlar ve günaha teşvikler,</em></p>

      <p><em>Umursamak yük ve engel mi bize?</em></p>

      <p><em>Cesaretimizi asla kaybetmemeliyiz,</em></p>

      <p><em>Tanrı’ya dua etmeyi bırakmamalıyız.”</em></p>
    </blockquote>

    <p>Müzik kulağına o kadar iyi geliyordu ki (gerçi artık kulaklarına doğru notayı çaldığından emin olabilecek kadar güvenemez olmuştu) bir tane daha çaldı, ardından bir tane daha, bir tane daha.</p>

    <p>Kuzeyden gelen bir motor sesi duyduğu sırada “Cennete Yürüyüş”ü çalıyordu. Bir araç, kasaba yolundan ona doğru ilerliyordu. Söylemeyi bıraktı ama başını yana eğip kulak kesilirken parmakları tellere dalgınca vurmaya devam etti. Geliyorlardı, evet Tanrım, yollarını bulabilmişlerdi. Artık toprak yola girmiş olan kamyonetin gerisinde oluşan toz bulutunu görebiliyordu. İçini yoğun bir heyecan sardı ve en güzel giysilerini giymiş olduğuna sevindi. Gitarını dizlerinin arasına koydu ve henüz güneş olmamasına rağmen eliyle gözlerini gölgeleyerek baktı.</p>

    <p>Motor sesi artık iyice yükselmişti. Mısırların Cal Goodell’in büyükbaş hayvanlarının bulunduğu otlakla birleştiği yerde her an... Evet, işte görebiliyordu, yavaş ilerleyen bir Chevrolet çiftlik kamyonetiydi. Ön kısmı doluydu; görünüşe bakılırsa dört kişi sıkışarak oturmuştu (yaşı yüz sekizdi ama uzağı hâlâ iyi görüyordu). Kasada da ayakta durmuş, ileri bakan üç kişi vardı. Zayıfça, sarışın bir adam, kızıl saçlı bir kız ve ortada... evet, oydu, erkek olmayı yeni öğrenen bir çocuk. Saçları siyah, yüzü dar, alnı açıktı. Verandada oturduğunu görünce deli gibi el sallamaya başladı. Bir süre sonra sarışın da onu taklit etti. Kızıl saçlı kız sadece bakmakla yetindi. Abagail Ana elini kaldırıp onlara karşılık verdi.</p>

    <p>“Tanrım, buraya kadar gelebildikleri için sana şükürler olsun,” diye mırıldandı boğuk sesle. Ilık gözyaşları yanaklarından aşağı süzüldü. “Şükürler olsun, Tanrım.”</p>

    <p>Sarsılarak ilerleyen kamyonet, avluya girdi. Direksiyon başındaki adamın mavi kadife bantlı hasır bir şapkası vardı. Banda büyük bir tüy sıkıştırılmıştı.</p>

    <p><em>“Hee-yooo!”</em> diye bağırarak el salladı. “Selam ana! Nick burada olacağını düşündüğünü söylemişti, işte buradasın! <em>Heee-yooo!</em>” Kornaya abandı. Ön tarafta, hemen yanında elli yaşlarında bir adam, aynı yaşlarda bir kadın ve kırmızı fitilli kadifeden bir ceket giymiş küçük bir kız vardı. Küçük kız bir elini kaldırarak utangaçça el salladı; diğer elinin başparmağı ağzındaydı.</p>

    <p>Göz bandı olan siyah saçlı genç –Nick– kamyonetin kasasından daha tamamen durmadan atladı. Dengesini sağladıktan sonra yavaşça ona doğru yürüdü. Yüzünde ciddi bir ifade vardı, ama gözü neşeyle parlıyordu. Verandanın basamakları önünde durdu ve etrafına merakla bakındı... avluya, eve, lastik salıncağın kurulu olduğu ağaca. Ama en çok Abagail Ana’ya.</p>

    <p>“Merhaba Nick,” dedi. “Seni gördüğüme sevindim. Tanrı seni korusun.”</p>

    <p>Nick gözyaşları içinde gülümsedi. Basamakları tırmanarak ellerini tuttu. Abagail Ana kırışık yanağını ona doğru uzatınca nazikçe öptü. Kamyonet hemen arkasında durdu ve herkes indi. Kamyoneti kullanan adam, bacağı alçılı olan kırmızı kadife ceketli kızı kucağına almıştı. Kız, kollarını adamın güneş yanığı boynuna sıkıca dolamıştı. Adamın yanında, ellili yaşlarda görünen kadın, onun yanında kızıl saçlı kız ve sakallı sarışın genç vardı. Hayır, genç değil, diye düşündü Abagail Ana; aklı zayıf. Sıranın sonunda, ön tarafta oturarak gelen diğer adam vardı. Çelik çerçeveli gözlüklerinin camlarını siliyordu.</p>

    <p>Nick, ona sorarcasına bakıyordu. Abagail Ana başını salladı.</p>

    <p>“Doğru olanı yaptın,” dedi. “Sizi Tanrı gönderdi, Abagail Ana da şimdi karnınızı doyuracak. <em>Hepiniz</em> hoş geldiniz!” diye ekledi sesini yükselterek. “Uzun süre kalamayız, ama bir şey yapmadan önce dinlenecek, hep birlikte karnımızı doyuracak ve sohbet edeceğiz.”</p>

    <p>Küçük kız, adamın güvenli kucağından seslendi. “Sen dünyadaki en yaşlı kadın mısın?”</p>

    <p>Ellili yaşlardaki kadın, “Şışş, Gina!” dedi.</p>

    <p>Ama Abagail Ana elini kalçasına koyarak güldü. “Belki öyleyimdir çocuğum. Belki benimdir o.”</p>

    <p class="paragraf">Kırmızı kareli masa örtüsünü elma ağacının öte tarafına serdirdi ve iki kadın, Olivia ve June, erkekler mısır toplamaya gittiğinde sofrayı kurdu. Mısırları haşlamak uzun sürmezdi. Tereyağı yoktu ama bolca margarini ve tuzu vardı.</p>

    <p>Yemek sırasında pek fazla konuşma olmadı, çıkan sesler genellikle ağız şapırtıları ve keyif homurtularıydı. Misafirlerinin yemeklere yumulması onu mutlu etmiş, çektiği bütün zahmetleri unutturmuştu. Richardson’ların çiftliğine kadar yürümesine ve sansarlarla karşılaşmasına değmişti. Aslında mideleri kazınıyor falan değildi, ama bir ay boyunca neredeyse hep konserve yedikten sonra taze pişmiş bir yemek hepsine olağanüstü bir ziyafet gibi gelmişti. Kendisi de üç parça tavuk, bir koçan mısır ve küçük bir dilim çilekli turta yedi. Hepsini bitirince kendini bir yatak piresi gibi şişmiş hissetti.</p>

    <p>Karınları doyup sıra kahvelere geldiğinde dürüst ifadeli, temiz yüzlü bir adam olan Ralph Brentner ona döndü. “Muhteşem bir yemekti efendim. En son ne zaman bu kadar lezzetli bir öğün yediğimi hatırlamıyorum. Çok teşekkürler.”</p>

    <p>Diğerleri de onaylayan cümleler mırıldandı. Nick gülümseyerek başını salladı.</p>

    <p>“Gelip seninle oturabilir miyim büyüknine?” diye sordu küçük kız.</p>

    <p>“Bence biraz ağır gelebilirsin tatlım,” dedi yaşlıca kadın... Olivia Walker.</p>

    <p>“Hiç de değil,” dedi Abagail. “Bir miniği kucağıma alamayacağım gün, kefenime sarılacağım gündür. Gel bakalım Gina.”</p>

    <p>Ralph, kızı götürüp yaşlı kadının kucağına bıraktı. “Ağır gelmeye başladığında söyleyin yeter.” Şapkasındaki tüyle Gina’yı gıdıkladı. Küçük kız ellerini kaldırıp kıkırdadı. “Sakın beni gıdıklama Ralph! Sakın beni gıdıklama dedim!”</p>

    <p>“Merak etme,” dedi Ralph geri çekilerek. “Kimseyi uzun süre gıdıklayamayacak kadar şişim.” Tekrar oturdu.</p>

    <p>“Bacağına ne oldu Gina?” diye sordu Abagail.</p>

    <p>“Ahırın çatısından düştüğümde kırıldı,” dedi Gina. “Dick düzeltti. Ralph, Dick’in hayatımı kurtardığını söylüyor.” Çelik çerçeveli gözlükleri olan adama bir öpücük gönderdi. Adam kızardı, öksürdü ve gülümsedi.</p>

    <p>Nick, Tom Cullen ve Ralph, Kansas yolunu yarılamışken Dick Ellis ile karşılaşmıştı. Sırtında çantası, elinde bir yürüyüş asasıyla yol kenarında yürüyordu. Veterinerdi. Ertesi gün, Lindsborg adında küçük bir kasabada öğle yemeği için mola vermişler ve kasabanın güneyinden gelen çığlıkların cılız sesini duymuşlardı. Rüzgâr diğer yönden esiyor olsaydı duymaları mümkün değildi.</p>

    <p>“Tanrı büyüktür,” dedi Abby kendini beğenmişçesine. Bir yandan da küçük kızın saçlarını okşuyordu.</p>

    <p>Gina üç haftadır tek başınaydı. Bir iki gün önce amcasının ahırının çatı katında oynarken çürük zemin çökmüş ve on iki metre yükseklikten aşağı düşmüştü. Aşağıdaki samanlar düşüşünün şiddetini azaltmış ama samanların üstünden yuvarlanarak düşerken bacağını kırmıştı. Dick Ellis önce kızın iyileşme ihtimali konusunda pek iyimser değildi. Bacağını düzeltmek için lokal anestezi uygulamıştı; kız o kadar kilo vermişti ve fiziksel durumu o kadar narindi ki genel anestezinin onu öldürebileceğini düşünmüştü (konuşmadaki ciddi kelimeler hecelenerek dile getirilmiş, Gina McCone bu arada umursamazca Abagail Ana’nın elbisesinin düğmeleriyle oynamaya devam etmişti).</p>

    <p>Gina herkesi şaşırtan bir hızla kendini toparlamıştı. Ralph ve gösterişli şapkasına hemen bağlanmıştı. Ellis alçak, çekingen bir sesle kızın en önemli sorununun yalnızlık olduğunu düşündüğünü söyledi.</p>

    <p>“Elbette öyleydi,” dedi Abagail. “Onu bulmasaydınız muhtemelen göçer giderdi.”</p>

    <p>Gina esnedi. Gözleri büyümüştü ve cam gibiydi.</p>

    <p>“Alayım,” dedi Olivia Walker, Abagail Ana’nın yanına gelerek.</p>

    <p>“Koridorun sonundaki küçük odaya yatırabilirsin,” dedi Abby. “İstersen sen de onunla uyuyabilirsin. Diğer kız... adın ne demiştin tatlım? Aklımdan çıkıvermiş.”</p>

    <p>“June Brinkmeyer,” dedi kızıl saçlı kız.</p>

    <p>“Sen de başka bir planın yoksa benimle birlikte uyuyabilirsin hayatım. Yatak iki kişi için yeterince büyük değil, benim gibi yaşlı bir kemik torbasıyla uyumak isteyeceğini de sanmıyorum. Ama yukarıda bir döşek olacaktı, güveler mahvetmediyse onun üzerinde uyuyabilirsin. Herhalde bu güçlü adamlardan biri onu senin için indirebilir.”</p>

    <p>“Elbette,” dedi Ralph.</p>

    <p>Olivia uykuya dalmış olan Gina’yı içeri taşıdı. Yıllardır hiç olmadığı kadar kalabalık olan mutfağa alacakaranlık çökmüştü. Abagail Ana homurdanarak ayağa kalktı ve üç gaz lambası yaktı; biri masaya, biri ocağın üstüne (demirden Blackwood şimdi sakince soğumaya başlamıştı) ve sonuncuyu verandaya bakan pencerenin içine koydu. Karanlığı uzaklaştırmıştı.</p>

    <p>“Belki en iyisi eski zamanlardır,” dedi Dick aniden ve hepsi ona döndü. Yüzü kızardı ve tekrar öksürdü. Abagail güldü.</p>

    <p>“Yani,” diye biraz savunmaya çekilerek devam etti Dick. “Bu, sanırım... 30 Haziran’dan beri yediğim ilk ev yemeği. Elektrikler o gün kesilmişti. Ve o gün yemeği kendim pişirmiştim. Gerçi benim yaptığıma ev yemeği demek pek doğru olmazdı ya. Ama karım... çok güzel yemekler yapardı. O...” Sesi kesildi.</p>

    <p>Olivia geri döndü. “Mışıl mışıl uyuyor,” dedi. “Çok yorulmuştu.”</p>

    <p>“Kendi ekmeğini kendin mi pişiriyorsun?” diye sordu Dick, Abagail Ana’ya.</p>

    <p>“Elbette. Daima kendim pişirdim. Mayalı değil elbette, mayanın hepsi bitti gitti. Ama başka çeşitler de var.”</p>

    <p>“Ekmek için neler vermezdim,” dedi Dick. “Helen... karım... haftada iki kez ekmek yapardı. Son günlerde canım bir tek ondan istiyor. Bana üç dilim ekmek ve biraz çilek reçeli verirseniz mutlu bir adam olarak ölebilirim.”</p>

    <p>“Tom Cullen yorgun,” dedi Tom aniden. “A-Y, yorgun böyle yazılır.” Çenesi ayrılacakmış gibi esnedi.</p>

    <p>“Kulübede uyuyabilirsin,” dedi Abagail. “İçerisi havasız ve kokuyor olabilir ama rutubet yoktur.”</p>

    <p>Bir süre yaklaşık bir saattir yağmakta olan yağmurun sesini dinlediler. Tek başına olunduğunda moral bozucu olabilecek bir sesti. Ama paylaşacak birileri varken hoş, onları birbirlerine yakınlaştıran bir sırra benzer bir ses oluyordu. Damlalar, galvanize çatıda ses çıkarıyordu, Abby’nin evin diğer tarafında hâlâ tutmaya devam ettiği yağmur varilini dolduruyordu. Iowa üzerindeki fırtınanın gök gürültüleri uzaktan mırıltı gibi geliyordu.</p>

    <p>“Herhalde yanınızda kamp malzemeleri vardır?” dedi onlara.</p>

    <p>“Hem de her türlüsünden,” dedi Ralph. “Hallederiz. Hadi Tom.” Ayağa kalktı.</p>

    <p>“Acaba,” dedi Abagail. “Nick ve sen biraz daha kalabilir misiniz Ralph?”</p>

    <p>Nick tüm bu süre boyunca masada, Abagail’in sallanan sandalyesinin karşı tarafında oturmaya devam etmişti. Konuşamayan birinin oda dolusu insan arasında göze çarpmayacağı, fark edilmeyeceği düşünülürdü. Ama Nick’te bir şey, bunun olmasını engelliyordu. Kıpırdamadan oturuyor, odada dolaşan sohbeti gözleriyle takip ediyor, yüz ifadesi söylenenlere göre değişiyordu. Dürüst ve zeki, ancak bu genç yaş için fazla endişeli bir yüzü vardı. Abagail sohbet devam ederken diğerlerinin birçok kez söylediklerini doğrularmış gibi Nick’e baktığını fark etmişti. Varlığının onlar da fazlasıyla farkındaydı. Birkaç kez de endişeli bir ifadeyle pencereden dışarı baktığını görmüştü.</p>

    <p>“Benim için döşeği indirebilir misiniz?” diye yumuşak sesle sordu June.</p>

    <p>“Nick ile indiririz,” dedi Ralph ayağa kalkarak.</p>

    <p>“Arkadaki kulübeye tek başıma gitmek istemiyorum,” dedi Tom. “Olmaz!”</p>

    <p>“Ben de seninle gelirim,” dedi Dick. “Coleman pilli lambayı yakıp yatarız.” Ayağa kalktı. “Tekrar teşekkürler efendim. Bütün bunların ne kadar güzel olduğunu anlatamam.”</p>

    <p>Diğerleri de onu onayladılar. Nick ve Ralph, güvesiz olduğu anlaşılan döşeği indirdi. Tom ve Dick, Coleman’ın kısa süre sonra yandığı kulübeye gitti. Nick, Ralph ve Abagail Ana kısa süre sonra mutfakta baş başa kaldı.</p>

    <p>“Sigara içmemin bir sakıncası var mı efendim?” diye sordu Ralph.</p>

    <p>“Külünü yere atmadığın sürece yok. Tam arkandaki dolapta bir küllük olacak.”</p>

    <p>Ralph küllüğü almak için kalkınca Abby, Nick’e baktı. Üstünde haki bir gömlek, kot pantolon ve rengi solmuş bir yelek vardı. Sanki onu daha önceden tanıyor veya eninde sonunda tanışacaklarını biliyordu. Ona bakınca sessiz bir bilgi ve tamamlanmışlık hissediyordu. Sanki bu an, kaderlerinde yazılıydı. Hayatının bir ucunda, uzun boylu, siyah ve gururlu olan babası John Freemantle; diğer ucunda ise genç, beyaz, dilsiz, endişeli yüzünden ona dikkatle bakan, zekice parlayan tek gözü olan bu adam vardı.</p>

    <p>Pencereden dışarı bakınca Coleman pilli lambanın ışığının kulübeden dışarı süzüldüğünü gördü. Acaba içerisi hâlâ inek kokuyor muydu? Neredeyse üç yıldır oraya girmemişti. Gerek olmamıştı. Son ineği Daisy, 1975’te satılmıştı, ama 1985’te içerisi hâlâ inek kokuyordu. Muhtemelen koku hâlâ vardı. Önemi yoktu; bundan daha kötü kokular da olabilirdi.</p>

    <p>“Efendim?”</p>

    <p>Dönüp baktı. Ralph, Nick’in yanına oturmuş, bir kâğıt parçasını lambanın aydınlığına tutarak kısık gözlerle inceliyordu. Nick’in kucağında bir defter ve tükenmezkalem vardı. Hâlâ dikkatle Abagail’e bakıyordu.</p>

    <p>“Nick diyor ki...” Ralph utanarak boğazını temizledi.</p>

    <p>“Nedir?”</p>

    <p>“Dudaklarınızı okumakta zorlanıyormuş, çünkü...”</p>

    <p>“Galiba sebebini biliyorum,” dedi. “Sorun değil.”</p>

    <p>Ayağa kalkıp şifonyere yürüdü. Üzerindeki ikinci rafta plastik bir kap vardı. İçindeki takma dişler, tıbbi malzemeler sergisindeymiş gibi bir sıvı içinde yüzüyordu.</p>

    <p>Dişleri çıkarıp suyla duruladı.</p>

    <p>“Tanrım neler çektim,” diyerek dişleri taktı Abagail Ana. “Konuşmamız gerek,” diye ekledi sonra. “Siz ikiniz lidersiniz, halletmemiz gereken konular var.”</p>

    <p>“Şey,” dedi Ralph. “Benim lider olduğum pek söylenemez. Tam gün çalışan bir fabrika işçisi ve yarım gün çalışan bir çiftçiden ötesi olamadım hiçbir zaman. Zamanım fikir üretmekle değil nasırlar oluşturmakla geçti. Burada sorumlunun Nick olduğunu söylemek yanlış olmaz.”</p>

    <p>“Öyle mi?” diye sordu Abagail, Nick’e bakarak.</p>

    <p>Nick kısa bir şeyler karaladı ve Ralph yüksek sesle okudu.</p>

    <p>“Buraya gelmek benim fikrimdi, evet. Ama liderlik hakkında bir şey diyemem.”</p>

    <p>“June ve Olivia ile buranın yüz yirmi kilometre güneyinde karşılaştık,” dedi Ralph. “Evvelki gündü değil mi Nick?”</p>

    <p>Nick başını salladı.</p>

    <p>“O zaman bile sana gelmekteydik, ana. Kadınlar da kuzeye gidiyordu. Dick de öyle. Böylece hepimiz birlikte gitmeye karar verdik.”</p>

    <p>“Başkalarını gördünüz mü?” diye sordu Abagail.</p>

    <p>“Hayır,” diye yazdı Nick. “Ama içimde hep gizlenerek bizi izleyenler olduğuna dair bir his vardı... Ralph’te de varmış. Galiba korkuyorlardı. Olanların şokunu atlatmaya çalışıyorlardı.”</p>

    <p>Abagail başını salladı.</p>

    <p>“Dick, bizi gördüğü günden bir gün önce güneyden gelen motosiklet sesleri duyduğunu söyledi. Yani etrafta başka insanlar da var. Sanırım böyle büyükçe bir grup görmek onları ürküttü.”</p>

    <p>“Neden buraya geldiniz?” Kırışıklıklarla çevrili gözleri onlara dikkatle bakıyordu.</p>

    <p>“Rüyamda seni gördüm,” diye yazdı Nick. “Dick Ellis de bir kere gördüğünü söylüyor. Küçük kız, Gina ise buraya gelmemizden epey önce senden ‘büyüknine’ diye bahsetmeye başlamıştı. Burayı tarif etti. Lastik salıncağı anlattı.”</p>

    <p>“Tanrı onu korusun,” dedi Abagail Ana dalgınca. Ralph’e baktı. “Ya sen?”</p>

    <p>“Bir veya iki kez gördüm Ana,” dedi Ralph. Dudaklarını ıslattı. “Çoğunlukla rüyalarımda diğer... diğer adam oluyor.”</p>

    <p>“Hangi diğer adam?”</p>

    <p>Nick yazdı ve yazdığını daire içine aldı. Kâğıdı doğruca Abagail Ana’ya verdi. Okuma gözlükleri veya önceki sene Hemingford’dan aldığı ışıklı büyüteç olmadan pek göremiyordu, ama bunu okuyabilmişti. Yazı, Tanrı’nın Belşazzar’ın sarayının duvarına koyduğu gibi iri harflerle yazılmıştı. Daire içine alınmış kelimelere sadece bakmak bile onu ürpertmeye yetti. Yolun karşısında toplanarak kaynaşan, çuvalını keskin, sivri dişleriyle ısırıp çekiştiren sansarları hatırladı. Karanlığın içinde açılan kıpkırmızı gözün dönerek artık sadece yaşlı bir kadını değil, bir grup kadın ve erkeği aradığını düşündü... ve bir de küçük bir kızı.</p>

    <p>Kâğıtta <em>Kara Adam</em> yazıyordu.</p>

    <p class="paragraf">“Bana batıya gitmemiz gerektiği söylendi,” dedi kâğıdı ağrıyan parmaklarına aldırmadan katlayıp düzeltip tekrar katlayarak. “Tanrı bunu bana rüyamda söyledi. Onu dinlemek istemedim. Malum, ihtiyar bir kadınım ve tek temennim bu toprak parçası üzerinde ölmek. Yüz yirmi yıldır aileme ait. Ama kaderimde burada can vermek yokmuş. Tıpkı Musa’nın kaderinde İsrailoğullarıyla Filistin’e gitmenin olmadığı gibi.”</p>

    <p>Duraksadı. İki adam lambanın aydınlığında ona ciddi gözlerle bakarken yağmur dışarıda durmaksızın yağmaya devam ediyordu. Gök gürültüsü kesilmişti. Tanrım, diye düşündü, şu dişler amma da acıtıyor. Bir an önce çıkarıp uyumak istiyorum.</p>

    <p>“Salgının başlamasından iki sene önce rüyalar görmeye başladım. Her zaman rüya görürdüm ve bazıları gerçekleşirdi. Öngörü, Tanrı’dan bir armağandır ve herkeste bir miktar vardır. Büyükannem buna bazen Tanrı’nın parlayan lambası, bazen de sadece ışıltı derdi. Rüyalarımda batıya gittiğimi gördüm. Önce yanımda sadece birkaç kişi vardı, sonra onlara birkaç kişi daha eklendi, ardından birkaç kişi daha. Batıya, hep batıya gidiyordum. Sonra Rocky Dağları’nı gördüm. Sonunda yaklaşık iki yüz kişi, büyük bir kervan oluşturduk. İşaretler de vardı... hayır, Tanrı’dan işaretler değil, bildiğimiz yol tabelaları. Üzerlerinde BOULDER, COLORADO, 1100 KM veya BOULDER’A GİDER gibi yazılar vardı.”</p>

    <p>Tekrar duraksadı.</p>

    <p>“Bu rüyalar beni korkuttu. O kadar korkuttu ki bir kişiye bile anlatmadım. Herhalde Tanrı kasırganın içinden onunla konuştuğunda Eyüp de böyle korkmuştur. Bütün bunlar sadece rüyadan ibaretmiş gibi davranmaya çalıştım. Yunus gibi Tanrı’dan kaçmaya çalışan aptal ihtiyarın tekiydim. Ama görüyorsunuz ya büyük balık ikimizi de yuttu! Tanrı Abby’ye, <em>git ve anlat,</em> derse Abby de gidip anlatmak zorunda. Ve içimde hep birinin, özel birinin geleceğine ve doğru zamanın gelip çattığını bu şekilde anlayacağıma dair bir his vardı.”</p>

    <p>Masada oturmuş, sağlam gözünde ciddi bir ifadeyle Ralph Brentner’ın sigarasından çıkan duman bulutu arasından ona bakan Nick’e döndü.</p>

    <p>“Seni gördüğüm an anladım,” dedi. “Sensin Nick. Tanrı, parmağıyla senin kalbine dokunmuş. Ama birden fazla parmağı ve dışarıda bir yerlerde hâlâ gelmekte olanlar var. Şükürler olsun ki onlara da dokunmuş. <em>Onu</em> ben de rüyamda görüyorum, bizi aradığını biliyorum ve Tanrı affetsin, ona kalpten beddua ediyorum.” Ağlamaya başladı ve yüzüne su çarpıp bir bardak da içmek niyetiyle ayağa kalktı. Gözyaşları, zayıf ve kırılgan olan insani yönünün göstergesiydi.</p>

    <p>Tekrar arkasını döndüğünde Nick’in bir şeyler yazdığını fark etti. İttirince kâğıdı koparıp Ralph’e uzattı.</p>

    <p>“Tanrı kısmını bilemem ama burada bir şeyler olduğunu biliyorum. Karşılaştığımız herkes kuzeye geliyordu. Sanki cevap buradaymış gibi. Rüyanda diğerlerini de gördün mü? Dick’i? June veya Olivia’yı? Ya da küçük kızı?”</p>

    <p>“Hayır, hiçbirini görmedim. Fazla konuşmayan bir adam gördüm. Hamile bir kadın. Kendi gitarıyla gelen, senin yaşlarında bir başka adam. Ve sen, Nick.”</p>

    <p>“Ve en doğru kararın Boulder’a gitmek olduğuna inanıyorsun, öyle mi?”</p>

    <p>“Yazılmış olan bu,” dedi Abagail Ana.</p>

    <p>Nick bir süre deftere manasız çizgiler çizdikten sonra yazdı. “Kara Adam hakkında ne biliyorsun? Kim olduğunu biliyor musun?”</p>

    <p>“Ne olduğunu biliyorum, ama kim olduğunu bilmiyorum. Dünyada kalmış en katıksız kötülük. Geri kalan kötülerin içinde daha az kötülük var. Hırsızlar, tacizciler ve şiddete başvuranlar. Ama onları çağıracak. Şimdiden toplamaya başlamış. Bizden çok daha hızlı bir şekilde toplanıyorlar. Hamlesini yapmadan önce çok fazla kişiyi toplayacak. Sadece kendisi gibi kötü olanları değil, zayıfları... yalnızları... ve kalplerinde Tanrı’ya yer vermemiş olanları da yanına katacak.”</p>

    <p>“Belki gerçek değildir,” diye yazdı Nick. “Belki sadece...” Kaleminin ucunu kemirerek düşündü. Sonunda ekledi. “...hepimizin korkmuş, kötü tarafıdır. Belki rüyalarımızda, yapmaktan korktuğumuz şeyleri görüyoruzdur.”</p>

    <p>Ralph bunları yüksek sesle okurken kaşlarını çattı, ama Abby, Nick’in neyi kastettiğini hemen anlamıştı. Son yirmi yıl içinde ortaya çıkmış olan yeni vaizlerin sözlerinden pek farklı değildi. Onlara göre şeytan gerçekte yoktu. Kötülük vardı ve muhtemelen ilk günahtan geliyordu, ama hepimizin içindeydi ve çekip almak, bir yumurtayı kabuğunu kırmadan çıkarmak gibi imkânsızdı. Bu yeni vaizlere göre şeytan bir parçalı bulmaca gibiydi ve dünya üzerindeki her kadın, erkek ve çocuk, kendi küçük parçasını ekleyerek bütünü oluşturuyordu. Evet, bunların hepsi kulağa gayet modern ve uygun geliyordu ama esas sorun, gerçekle ilgilerinin bulunmamasıydı. Ve Nick’in böyle düşünmeye devam etmesine göz yumarsa Kara Adam onu çiğ çiğ yerdi.</p>

    <p>“Beni de rüyanda görmüştün. Gerçek değil miyim?”</p>

    <p>Nick başını salladı.</p>

    <p>“Ben de seni gördüm. Gerçek değil misin? Tanrıya şükürler olsun ki karşımda, dizinin üstünde bir defterle oturuyorsun. Diğer adam da senin kadar gerçek Nick.” Evet, gerçekti. Sansarları ve karanlıktaki kırmızı gözü düşündü. Tekrar konuştuğunda sesi boğuktu. “O şeytan değil,” dedi. “Ama şeytan ile birbirlerini tanıyorlar.</p>

    <p>“İncil’de tufandan sonra Nuh ve ailesine ne olduğu yazmaz. Ama geride kalan birkaç kişiyi, ruhlarını, bedenlerini, <em>düşünce biçimlerini</em> ele geçirmek için korkunç bir mücadele olduğunu öğrenirsem hiç şaşırmam. Şu an bizim için de böyle bir durumun söz konusu olduğunu duyarsam da şaşırmam.</p>

    <p>“Şu an Rocky Dağları’nın batısında. Er ya da geç batıya gidecek. Belki bu sene değil ama hazır olduğunda mutlaka gidecek. Ona karşı durmak da bizim işimiz.”</p>

    <p>Nick başını kafası karışmış bir halde iki yana sallıyordu.</p>

    <p>“Evet,” dedi Abagail usulca. “Göreceksiniz. Önümüzde karanlık günler var. Ölüm ve dehşet, ihanet ve gözyaşları. Ve aramızda sonu görecek kadar yaşamayacak olanlar da olacak.”</p>

    <p>“Bunlar hiç hoşuma gitmedi,” diye mırıldandı Ralph. “Nick ile bahsini ettiğiniz şu adam olmadan da durum yeterince güç değil mi? Doktor yokken, elektrik yokken zaten yeterince zorluk çekmiyor muyuz? Niye bir de bu belayla uğraşmak zorunda kalıyoruz?”</p>

    <p>“Bilmiyorum. Tanrı’nın iradesi. Abby Freemantle gibilere hesap vermiyor pek.”</p>

    <p>“Başımıza bunları getirecekse emekliye ayrılıp yerini daha genç birine bırakmasını tercih ederim,” dedi Ralph.</p>

    <p>“Kara Adam batıdaysa belki şansımızı doğuda denemeliyiz,” diye yazdı Nick.</p>

    <p>Abagail Ana başını sabırla iki yana salladı. “Her şey Tanrı’ya hizmet eder Nick. Kara Adam onun hizmetinde değil mi sanıyorsun? Niyetini belki bizler anlayamıyoruz ama o da ona hizmet ediyor. Kara Adam nereye gidersen git peşinden gelecektir, çünkü Tanrı’ya hizmet ediyor ve Tanrı onunla yüzleşmeni istiyor. Tanrı’nın iradesinden kaçış mümkün değildir. Buna kalkışanlar kendilerini er ya da geç canavarın midesinde bulur.”</p>

    <p>Nick kısaca yazdı. Ralph notu okudu, burnunun kenarını ovuşturdu ve yüksek sesle okumak zorunda olmamayı diledi. Böyle yaşlı hanımlar Nick’in az önce yazdıklarına benzer şeyleri hoş karşılamazdı. Muhtemelen dine küfür olduğunu düşünecek ve fikrini bağıra çağıra belirtip herkesi uyandıracaktı.</p>

    <p>“Ne diyor?” diye sordu Abagail.</p>

    <p>“Diyor ki...” Ralph boğazını temizledi; şapkasındaki tüy sallandı. “Tanrı’ya inanmıyormuş.” Mesajı ilettikten sonra patlamayı bekleyerek mutsuzca ayakkabılarına baktı.</p>

    <p>Ama kadın sadece güldü, ayağa kalktı ve Nick’in yanına gitti. Bir elini tutup hafifçe vurdu. “Fark etmez Nick. O, sana inanıyor.”</p>

    <p class="paragraf">Ertesi gün Abby Freemantle’ın evinde kaldılar ve süpergribin, suların Ağrı Dağı’ndan akıp gitmesi gibi yok oluşundan beri geçirdikleri en güzel gün bu oldu. Yağmur sabahın erken saatlerinde kesilmişti, saat dokuzda gökyüzü parçalı bulutlar ve pırıl pırıl bir güneşten oluşan hoş bir duvar resmini andırıyordu. Mısırlar dört bir yana uzanıyor ve zümrütler gibi parlıyordu. Hava haftalardan sonra ilk kez bu kadar serinlemişti.</p>

    <p>Tom Cullen sabahı, mısır tarlasında kollarını açmış halde koşarak ve karga sürülerini ürkütüp kaçırarak geçirdi. Gina McCone lastik salıncağın yanında kendinden memnun bir halde yere oturmuş, Abagail’in yatak odasındaki dolabın arkasındaki sandıkta bulduğu kâğıt bebeklerle oynuyordu. Bir süre önce Tom’la ikisi, Tom’un May, Oklahoma’dan getirdiği oyuncak garaj ve arabalarla oynamıştı. Tom, Gina’nın ondan istediklerini hiç itiraz etmeden hevesle yapmıştı.</p>

    <p>Veteriner Dick Ellis, Abagail Ana’ya gelip o bölgede domuz yetiştiren olup olmadığını sordu.</p>

    <p>“Stoner’lar domuz yetiştirirlerdi,” dedi ihtiyar. Verandadaki sallanan sandalyede oturmuş, gitarını akort ederken, kırık bacağını ileri uzatıp oturan Gina’nın bahçede oynamasını izliyordu.</p>

    <p>“Acaba içlerinde hâlâ canlı olanlar var mıdır?”</p>

    <p>“Gidip bakman gerek. Olabilir. Belki de ağıldan kaçmayı başarmışlardır.” Gözleri parladı. “Dün gece rüyasında domuz pirzolası gören birini tanıyorum galiba.”</p>

    <p>“Mümkün,” dedi Dick.</p>

    <p>“Hiç domuz kestin mi?”</p>

    <p>“Hayır efendim,” dedi Dick sırıtarak. “Birkaçını tedavi ettim, ama şimdiye kadar hiç domuz kesmedim. Şiddetten uzak bir yaşam sürdüğüm söylenebilir.”</p>

    <p>“Ralph ile kadın bir ustabaşına itirazınız olur mu?”</p>

    <p>“Hiç sanmıyorum.”</p>

    <p>Yirmi dakika sonra üçü de kamyonete binmiş, yola koyulmuşlardı. Bastonunu dizlerinin arasına almış olan Abagail, iki adamın arasında oturuyordu. Stoner çiftliğinde, bir yaşında iki sağlıklı domuz buldular. Görünüşe bakılırsa yemleri bitince karınlarını daha zayıf ve talihsiz olan ağıl arkadaşlarıyla doyurmuşlardı.</p>

    <p>Ralph, Reg Stoner’ın ahırındaki düzeneği Abagail’in direktifleriyle kurdu ve Dick uzun bir uğraştan sonra ipi domuzlardan birinin arka bacağına sağlam bir şekilde geçirmeyi başardı. Kıvranıp böğüren hayvanı çekerek ahırda tavana astılar.</p>

    <p>Ralph elinde doksan santim uzunluğunda bir kasap bıçağıyla evden çıktı. Yüce Tanrım, bıçak değil kılıç mübarek, diye düşündü Abby.</p>

    <p>“Bunu yapıp yapamayacağımdan emin değilim,” dedi Ralph.</p>

    <p>“Eh, ver o halde,” diyerek elini uzattı Abagail. Ralph şüpheyle Dick’e baktı. Dick omuz silkti. Ralph bıçağı Abagail’e verdi.</p>

    <p>“Tanrım,” dedi Abagail. “Bize verdiklerin için şükürler olsun. Bizi besleyecek bu domuzu kutsa Tanrım. Çekilin çocuklar. Etrafa epey kan sıçrayacak.”</p>

    <p>Domuzun boğazını seri hareketlere kesti –bazı şeyler yaş ne kadar ilerlese de unutulmuyordu– ve olabildiğince hızlı bir şekilde geri çekildi.</p>

    <p>“Suyu ateşe koymuştun, değil mi?” diye sordu Dick’e. “Kapının önünde güzel bir ateş yaktın, değil mi?”</p>

    <p>“Evet efendim,” dedi Dick saygılı bir şekilde. Gözlerini domuzdan alamıyordu.</p>

    <p>“Fırçaları aldın mı?” diye sordu Abagail, Ralph’e.</p>

    <p>Ralph iki büyük fırçayı gösterdi.</p>

    <p>“O halde götürüp suya atın. Bir süre haşlandıktan sonra kıllar hemen çıkacaktır. Ondan sonra domuzcuğu bir muz gibi soyabilirsiniz.”</p>

    <p>İkisinin de suratı biraz yeşermiş gibiydi.</p>

    <p>“Hayvanları ceketleri üstündeyken yiyemezsiniz. Önce soymanız gerekir.”</p>

    <p>Ralph ve Dick Ellis göz göze gelip yutkundu ve tavandan sarkan domuzu indirmeye başladılar. Saat üç olduğunda oradaki işleri bitmiş, saat dörtte bir kasa dolusu etle Abagail’in evine dönmüşlerdi. Akşama taze pirzola yiyeceklerdi. Erkeklerin pek iştahı yok gibiydi, ama Abagail iki pirzolayı tadını çıkararak tek başına midesine indirdi. Taze et gibisi yoktu.</p>

    <p class="paragraf">Saat dokuzu geçiyordu. Gina yatmış, Tom, Abagail Ana’nın verandadaki sallanan sandalyesinde uyuyakalmıştı. Sessiz şimşekler, batıda gökyüzünde bir anlığına belirip kayboluyordu. Yürüyüşe çıkan Nick dışındaki diğer bütün yetişkinler mutfakta toplanmıştı. Abagail, delikanlının nasıl bir mücadele içinde olduğunu biliyordu ve kalbi onunla birlikteydi.</p>

    <p>“Gerçekten yüz sekiz yaşında değilsin, değil mi?” diye sordu Ralph sabah domuz kesmeye gittiklerinde söylediği bir şeyi hatırlayarak.</p>

    <p>“Burada bekle,” dedi Abagail. “Sana gösterecek bir şeyim var bayım.” Yatak odasına gitti ve Başkan Reagan’dan gelen, çerçevelettiği mektubu üst çekmeceden alıp geri geldi. Mektubu Ralph’in kucağına bıraktı. “<em>Bunu</em> oku bakalım,” dedi gururlu bir tavırla.</p>

    <p>Ralph mektubu okudu. “...yüzüncü doğum gününüz için... Amerika Birleşik Devletleri’nde kayda geçmiş, yüz yaşını devirmiş yetmiş iki kişiden biri... Amerika Birleşik Devletleri’nde kayıtlı en yaşlı beşinci Cumhuriyetçi... Başkan Ronald Reagan tebriklerini ve iyi dileklerini sunar, 14 Ocak 1982.” İrileşmiş gözlerle ona baktı. “Daha neler...” Kızararak ve aklı karışarak sustu. “Kusura bakma Abagail Ana.”</p>

    <p>“Neler neler görmüşsündür!” dedi Olivia hayretle.</p>

    <p>“Hiçbiri son bir ayda gördüklerimle kıyaslanamaz.” İçini çekti. “Ya da görmeyi beklediklerimle.”</p>

    <p>Kapı açıldı ve Nick içeri girdi... sohbet, hepsi onu bekliyormuşçasına kesiliverdi. Abagail, genç adamın kararını nihayet verdiğini yüzünden anlayabiliyor ve kararının ne olduğunu tahmin edebiliyordu. Nick verandada Tom’un yanında ayakta dururken yazdığı notu ona uzattı. Abagail okuyabilmek için kâğıdı gözlerinden uzaklaştırdı.</p>

    <p>“Yarın Boulder’a doğru yola çıksak iyi olacak,” diye yazmıştı Nick.</p>

    <p>Abagail bakışlarını nottan Nick’e çevirdi ve başını yavaşça salladı. Notu June Brinkmeyer’e verdi, o da Olivia’ya uzattı. “Bence de,” dedi Abagail. “Ben de en az senin kadar gönülsüzüm, ama sanırım en iyisi bu. Fikrini değiştiren neydi?”</p>

    <p>Nick neredeyse öfkeyle omuz silkti ve yaşlı kadını gösterdi.</p>

    <p>“Öyle olsun bakalım,” dedi Abagail. “Tanrı’ya inancım tam.”</p>

    <p><em>Keşke benim de öyle olsaydı,</em> diye düşündü Nick.</p>

    <p class="paragraf">Dick ve Ralph ertesi sabah, yani 26 Temmuz sabahı kısa bir fikir alışverişinin ardından Ralph’in kamyonetiyle Columbus’a gittiler. “İçim rahat değil, ama sen öyle istiyorsan öyle olsun Nick,” demişti Ralph.</p>

    <p>“En kısa sürede geri dönün,” diye yazdı Nick.</p>

    <p>Ralph bir kahkaha attıktan sonra avluya baktı. June ve Olivia büyük bir leğenin başında, önlerinde birer çitileme tahtasıyla çamaşır yıkıyorlardı. Tom mısırlar arasında kargaları kovalıyordu –sonsuz bir keyif alıyor gibi görünüyordu. Gina, Tom’un oyuncak garajı ve arabalarıyla oynuyordu. Yaşlı kadın, sallanan sandalyesinde horlayarak uyukluyordu.</p>

    <p>“Kafanı aslanın ağzına sokmak için fazla acele ediyorsun Nicky.”</p>

    <p>“Gidecek daha iyi bir yerimiz mi var?” diye yazdı Nick.</p>

    <p>“Haklısın. Ortalıkta dolanıp durmanın faydası yok. İnsan bir yere ait olma ihtiyacı hissediyor. İleriye bakana kadar hiçbir şey yolunda görünmüyor, fark etmiş miydin?”</p>

    <p>Nick başını salladı.</p>

    <p>“Pekâlâ.” Ralph, Nick’in omzuna elini koydu ve döndü. “Yola çıkmaya hazır mısın Dick?”</p>

    <p>Tom Cullen saçlarından ve kıyafetlerinden mısır püskülleri sarkar halde koşarak geldi. “Ben de! Tom Cullen da gezmek istiyor! Sahiden!”</p>

    <p>“Gel o halde,” dedi Ralph. “Şu haline bak, her tarafından mısır püskülü sarkıyor. Ve hâlâ tek bir karga bile yakalayamadın! Dur da şunları temizleyeyim.”</p>

    <p>Tom boş boş sırıtarak Ralph’in üstündeki püskülleri temizlemesine izin verdi. Nick son iki haftanın muhtemelen Tom’un hayatının en güzel günleri olduğunu düşündü. Onu kabullenen ve isteyen insanlar arasındaydı. Neden istemeyeceklerdi? Belki aklı biraz kıttı ama şu an dünya üzerinde nadir bulunan varlıklardan biriydi; yaşayan bir insandı.</p>

    <p>“Görüşürüz Nick,” dedi Ralph ve Chevy’nin direksiyonuna geçti.</p>

    <p>“Görüşürüz Nicky,” diye tekrarladı hâlâ sırıtmakta olan Tom.</p>

    <p>Nick gözden kaybolana dek kamyonetin ardından baktı. Sonra barakaya girdi ve eski bir kasayla bir kutu boya buldu. Kasanın tahtalarından birini ayırdı ve bir çit kazığına çiviledi. Levhayla boyayı dışarı taşıdı ve üzerine dikkatlice bir şeyler yazmaya başladı. Gina omzunun gerisinden ilgiyle izliyordu.</p>

    <p>“Ne yazıyor?” diye sordu.</p>

    <p>“Boulder, Colorado’ya gittik. Yollardaki tıkanıklıklardan kaçınmak için tali yolları kullanacağız. Halk Bandı 14. Kanal,” diye okudu Olivia.</p>

    <p>“O ne demek?” diye sordu June yaklaşarak. Gina’yı kucağına aldı ve birlikte Nick’in levhayı Abagail Ana’nın evine kadar uzanan toprak yoldan rahatça görülebilecek bir yere dikkatle dikmesini izlediler. Direği oldukça derine gömmüştü, çok kuvvetli bir rüzgârda bile yerinden çıkmazdı. Bu civarda şiddetli rüzgârlar oluyordu gerçekten. Tom ile buna bizzat tanık olmuşlardı. Yaşadıkları dehşeti asla unutmayacaktı.</p>

    <p>Bir not yazıp June’a verdi.</p>

    <p>“Dick ve Ralph’in Columbia’dan yapacağı şeylerden biri bir telsiz almakmış. Biri sürekli 14. Kanal’ı takip etmek zorunda.”</p>

    <p>“Ah,” dedi Olivia. “Akıllıca.”</p>

    <p>Nick alnına ciddi bir ifadeyle vurdu ve gülümsedi.</p>

    <p>İki kadın çamaşırları asma işine geri döndü. Gina tek ayağı üzerinde sekerek oyuncakların yanına gitti. Nick avlunun karşısına yürüdü, basamakları tırmandı ve uyuklayan kadının yanına oturdu. Mısırlara baktı ve başlarına neler geleceğini merak etti.</p>

    <p><em>Sen öyle istiyorsan öyle olsun.</em></p>

    <p>Onu liderleri olarak görüyorlardı. Sadece kabul etmişlerdi ve Nick sebebini hiç bilmiyordu. Sağır ve dilsizden emir alınmazdı; kötü bir fıkra gibiydi. Liderleri Dick olmalıydı. Ama kamyonetiyle belli bir hedefi olmaksızın ilerleyen Ralph Brentner’la karşılaşmalarının ardından her şey için Nick’in onayını almaya başlamışlardı. Tom ve sorumluluktan önce, Shoyo ve May arasındaki birkaç gün şimdiden bir nostalji sisi arasında kaybolmaya başlamıştı. Ne kadar yalnız olduğunu, sürekli gördüğü kâbusların aklını kaçırdığına delalet olduğuna dair korkularını unutmak çok kolaydı. Tek sorumluluğunun kendisi olduğu günleri ise hatırlamak daha kolaydı.</p>

    <p><em>Seni gördüğümde anladım. Sensin Nick. Tanrı parmağıyla kalbine dokunmuş...</em></p>

    <p>Hayır, bunu kabul etmiyorum. Tanrı’ya da inanmıyorum. İhtiyar, ona inanmakta serbestti. Yaşlı kadınların Tanrı’ya inanmaya, lavmana ve Lipton çay poşetlerine olduğu kadar ihtiyacı vardı. Her seferinde tek bir şeye konsantre olacak, adım adım ilerleyecekti. Onları Boulder’a götürecek, ardından neyin geleceğini o zaman görecekti. Yaşlı kadın, Kara Adam’ın gerçek olduğunu, psikolojik bir sembol olmadığını söylemişti. Nick buna da inanmak istemiyordu... ama doğru olduğunu içten içe biliyordu. Kalbinin derinliklerinde, yaşlı kadının söylediği her şeye inanıyor ve bu onu çok korkutuyordu. Liderleri olmak istemiyordu.</p>

    <p><em>Sensin Nick.</em></p>

    <p>Bir el omzunu sıkınca şaşkınca irkilip arkasına döndü. İhtiyar kadın az önce uyukluyordu, ama artık uyanmıştı. Kolçaksız sandalyesinde oturmuş, ona gülümsüyordu.</p>

    <p>“Burada oturmuş Büyük Buhran’ı düşünüyordum,” dedi. “Babamın bir zamanlar kilometrelerce uzanan bu toprakların sahibi olduğunu biliyor muydun? Gerçekten. Siyah bir adam için hiç de azımsanmayacak bir başarıydı. Ve ben de 1902’de Grange Salonu’nda gitar çalıp şarkı söyledim. Çok eskiden Nick. Çok çok uzun zaman önce.”</p>

    <p>Nick başını salladı.</p>

    <p>“Güzel günlerdi Nick, en azından çoğu öyleydi. Ama hiçbir şey sonsuza dek devam etmiyor. Sadece Tanrı sevgisi. Babam ölünce toprakları oğulları ve ilk kocam arasında eşit olarak paylaştırıldı. Fazla bir şey değil, altmış dönüm. Bu ev, o altmış dönümün bir parçası üzerinde duruyor. Geriye sadece dört dönüm kaldı. Ah, sanırım şimdi istesem hepsine el koyabilirim ama aynı şey olmaz.”</p>

    <p>Nick zayıf elini hafifçe okşayınca derin derin içini çekti.</p>

    <p>“Erkek kardeşlerin birlikte iş yapması zor oluyor, neredeyse her seferinde birbirlerine düşüyorlar. Habil ile Kabil’e bak! Herkes patron olmak istedi, kimse işçi olmaya yanaşmadı! 1931’de bankadan haciz geldi. Tehlikeyi anlayınca yine birleştiler, ama artık çok geçti. 1945’te benim altmış dönümüm ve sonradan Goodell çiftliği olan kırk elli dönümlük arazi dışında hepsi gitmişti.”</p>

    <p>Elbisesinin cebinden mendilini çıkarıp gözyaşlarını düşünceli bir şekilde yavaşça sildi.</p>

    <p>“Sonunda sadece ben kaldım. Ne param ne de bir gelirim vardı. Her yıl vergileri ödeme vakti geldiğinde borcuma karşılık arazinin bir parçasını aldılar ve ben de her yıl artık bana ait olmayan topraklara bakarak şimdi yaptığım gibi ağladım. Her sene vergilere bir parça daha gitti, böyle oldu işte. Oradan bir bölüm, buradan bir bölüm. Geri kalanı kiraya verdim, ama elde ettiğim gelir o lanet olası vergileri karşılamaya yetmedi. Yüz yaşıma girince vergilerden muaf tutuldum. Evet, bu minik toprak parçası kalana dek her şeyi aldılar ve sonra beni rahat bıraktılar. Lütfetmişler, değil mi?”</p>

    <p>Nick, yaşlı kadının elini hafifçe sıkarak ona baktı.</p>

    <p>“Ah Nick,” dedi, Abagail Ana. “Kalbimde Tanrı’ya karşı nefret besledim. Onu seven her kadın ve erkek aynı zamanda ondan nefret eder, çünkü o sert bir Tanrı, kıskanç da. O neyse o ve kötüler bu dünyada Cadillac arabalarıyla yollarda keyif sürerken O, ibadet edenlere ıstırap çektirerek karşılık veriyor. Ona iman etmek bile acıyla karışık bir mutluluk. Onun iradesini yerine getiriyorum, ama içimdeki insan parçam ona kalpten lanet etti. ‘Abby,’ dedi Tanrı bana. ‘Önünde yapılacak işler var. Bu yüzden etlerin kemiklerin üzerinde kuruyana dek yaşamana izin vereceğim. Bütün çocuklarının senden önce ölüp gittiğini görecek ve ondan sonra bile yaşamaya devam edeceksin. Babanın topraklarının elinden parça parça alınmasına tanık olacaksın. Sonunda ödülün sevdiğin her şeyi terk edip tanımadığın insanlarla yabancı bir yere gidip işin yarım kalmış halde orada can vermek olacak. Buyruğum bu Abby,’ dedi ve ben de, ‘Evet, Tanrım,’ dedim. ‘İsteğin yerine getirilecek.’ Aynı zamanda içimden ona lanetler ettim ve, ‘Neden, neden, neden?’ diye sordum. Aldığım cevap şu oldu: ‘Ben âlemi yaratırken sen neredeydin?’”</p>

    <p>Gözyaşları artık acı dolu bir sel gibi yanaklarından aşağı akıyor ve elbisesini ıslatıyordu. Nick eski bir dal parçası kadar kuru görünen bu ihtiyar kadından bunca gözyaşı çıkmasına şaşırmıştı.</p>

    <p>“Bana yardım et Nick,” dedi. “Tek istediğim doğru şeyi yapmak.”</p>

    <p>Nick kadının ellerini sıkıca tuttu. Arkalarında oynayan Gina kıkırdadı ve güneşin ışıkları altında parlayan bir arabayı göğe doğru kaldırdı.</p>

    <p>Dick ve Ralph öğle vakti geri döndü. Dick yepyeni bir Dodge minibüsün direksiyonundaydı, Ralph ise arkasından kanca sarkan kırmızı bir çekme aracı kullanıyordu. Tom arkada durmuş, hararetli bir şekilde el sallıyordu. Verandanın önüne park ettiler ve Dick minibüsten indi.</p>

    <p>“Çekme aracında harika bir telsiz var,” dedi Nick’e. “Kırk kanallı. Galiba Ralph alete âşık oldu.”</p>

    <p>Nick sırıttı. Kadınlar gelip araçlara baktı. Ralph’in June’u telsizi görüp onaylaması için çekme aracına götürdüğü Abagail’in gözünden kaçmamıştı. Kadının iyi kalçaları vardı, istediği kadar çok çocuk sahibi olabilirdi.</p>

    <p>“Eee, ne zaman gidiyoruz?” diye sordu Ralph.</p>

    <p>“Yemeğimizi yer yemez,” diye yazdı Nick. “Telsizi denedin mi?”</p>

    <p>“Evet,” dedi Ralph. “Dönüşte hep açık tuttum. Korkunç bir parazit vardı. Susturucu düğmesi pek işe yaramadı. Ama parazite rağmen bir şey duyduğuma yemin edebilirim. Uzaklardan gelen bir ses. İnsan sesi olmayabilir. Ama doğruyu söylemek gerekirse fazla umursamadım Nicky. O rüyalar gibi.”</p>

    <p>Aralarına bir sessizlik çöktü.</p>

    <p>“Eh,” dedi Olivia sessizliği bozarak. “Yemeği pişirelim. Umarım kimse iki gün üst üste domuz eti yemeye itiraz etmez.”</p>

    <p>Kimsenin itirazı yoktu. Saat birde kamp malzemeleri –ve Abagail’in sallanan sandalyesiyle gitarı– minibüse yüklenmiş ve yola koyulmuşlardı. Çekici, yoldaki tıkanıklıkları açabilmek için önden gidiyordu. Abagail 30. Karayolu üzerinden batıya doğru ilerleyen minibüsün ön koltuğunda oturuyordu. Ağlamadı. Bastonu, bacaklarının arasındaydı. Gözyaşı dökme vakti geçmişti. Tanrı’nın seçtiği kişiydi ve buyruğunu yerine getirecekti. Tanrı’nın dediği olacaktı, ama gecenin karanlığında açılan o kıpkırmızı gözü hatırlayınca kendini korkmaktan alamıyordu.</p>
  </div>
</body>
</html>
