<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">16. Bölüm</h2>

    <p>Büyük bir beyaz Connie, bir gün sonra, 23 Haziran’da, ülkenin bir başka bölümündeki 180. Karayolu üzerinden kuzeye doğru kükreyerek ilerliyordu. Beyaz boyası güneş altında parlıyor, krom aksamı göz kırpıyor, araba saatte yaklaşık yüz elli kilometre süratle ilerliyordu. Arkadaki camı da güneş ışıklarını sert pırıltılarla yansıtıyordu.</p>

    <p>Poke ve Lloyd’un Hachita’nın hemen güneyinde sahibini öldürerek el koydukları Connie’nin ardında bıraktığı iz, değişken ve oldukça da manasızdı. 81. Karayolu’ndan 80’e geçen Poke ve Lloyd tedirginlik duymaya başlayana dek öylesine dolanmışlardı. Son altı günde Continental’in sahibinin, karısının ve yalaka kızının da dahil olduğu altı kişiyi öldürmüşlerdi. Ama eyaletlerarası yolda ilerlerken hissettikleri tedirginliğin sebebi altı cinayet değildi. Sebep, yanlarındaki uyuşturucu ve silahlardı. Beş gram afyon. Tanrı bilir ne kadar kokainle dolu küçük, teneke bir kutu ve sekiz kilo esrar. Ayrıca iki 38’lik, üç 45’lik, Poke’un Pokerizer adını verdiği bir 357 Magnum, altı tüfek –ikisi pompaları taramıştı– ve bir Schmeisser otomatik tüfek. Cinayet, o an düşüncelerinden bir nebze olsun uzaktı, ama Arizona Eyalet Polisi onları uyuşturucu ve silah dolu çalıntı bir arabayla yakalarsa başlarına gelebilecekleri çok iyi biliyorlardı. Her şeyin ötesinde, eyaletlerarası kaçaklardı. Nevada sınırını geçtiklerinden beri öylelerdi.</p>

    <p><em>Eyaletlerarası kaçaklar.</em> Lloyd Henreid’in kulağına hoş geliyordu. Azılı suçlular. Bunu ye, seni aşağılık sıçan. Kurşunlu bir sandviç buyur, polis müsveddesi.</p>

    <p>Böylece Deming’den kuzeye dönmüşlerdi ve artık 180 üzerindeydiler. Hurley, Bayard ve Lloyd’un satıcı kızı sonraki birkaç saat boyunca her hatırlayışında ürpertecek boş, aynı zamanda komik bir sırıtışla bir poşet dolusu hamburger ve sekiz dondurmalı süt aldıkları –neden sekiz tane almıştı ki, hepsi kısa sürede eriyip çikolatalı bulamaca dönecekti– nispeten büyükçe bir şehir olan Silver City’den geçmişlerdi. Adam beni her an öldürebilecekmiş gibi bakıyordu, demişti sonra satıcı kız, patronuna.</p>

    <p>Silver City’den Cliff’e doğru hızla gidiyorlardı ve yol yine hafifçe batıya, gitmek istemedikleri tarafa yönelmişti.</p>

    <p>Buckhorn’dan geçtikten sonra kendilerini yine Tanrı’nın unuttuğu kırsal kesimde buldular. Çalı öbekleri arasındaki iki şeritli asfalt yol, kıraç arazide, çıplak tepelere doğru ilerliyordu. Tekdüze manzara insanda kusma hissi uyandırıyordu.</p>

    <p>“Benzinimiz azalıyor,” dedi Poke.</p>

    <p>“Tabakhaneye bok yetiştirir gibi sürmeseydin azalmazdı,” dedi Lloyd. Üçüncü sütünden bir yudum aldı, öğürdü, düğmesine basarak camı indirdi ve ikisinin de dokunmadığı üç bardak süt dahil olmak üzere bütün artıkları dışarı fırlattı.</p>

    <p>“Hop! Hop!” diye bağırdı Poke. Gaz pedalını pompalamaya başladı. Connie öne fırladı, geri düştü, öne fırladı.</p>

    <p>“Sür onu kovboy!” diye bağırdı Lloyd.</p>

    <p>“Hop! Hop!”</p>

    <p>“Tüttürmek ister misin?”</p>

    <p>“Ot varsa elde, tüttür o halde,” dedi Poke. “Hop! Hop!”</p>

    <p>Lloyd’un ayaklarının dibinde, içinde sekiz kilo esrar olan büyük, yeşil bir çanta vardı. Lloyd elini çantanın içine sokup, bir avuç ot aldı ve şişman bir sigara sarmaya başladı.</p>

    <p>“Hop! Hop!” Connie asfalt yolda aniden durur gibi oldu, tekrar öne atıldı.</p>

    <p>“Kes şunu!” diye bağırdı Lloyd. “Her yere döktüm!”</p>

    <p>“Geldiği yerde daha çok var... hop!”</p>

    <p>“Hadi ama, bu malı satmamız lazım. Yoksa enselenip kendimizi birinin arabasının bagajında bulacağız.”</p>

    <p>“Pekâlâ, tamam.” Poke arabayı sarsmadan kullanmaya başladı, ama somurtuyordu. “Senin kahrolası fikrindi.”</p>

    <p>“<em>İyi</em> bir fikir olduğunu söylemiştin.”</p>

    <p>“Evet ama Arizona’nın bir ucundan ötekine araba kullanmak zorunda kalacağımızı bilmiyordum. Bu şekilde New York’a nasıl varacağız?”</p>

    <p>“Peşimizdekilerden bu şekilde kurtuluyoruz dostum,” dedi Lloyd. Zihninde polis garajlarının kapılarının açıldığını ve 1940’lı yıllara özgü binlerce polis arabasının gece yarısı sokaklara döküldüğünü gördü. Farları, tuğlayla örülmüş duvarlar üzerinde dans ediyordu. Dışarı çık, Canarsie, orada olduğunu biliyoruz.</p>

    <p>“Aman ne iyi,” dedi hâlâ somurtmakta olan Poke. “Harika bir iş yapıyoruz. Uyuşturucu ve silahlardan başka neyimiz var, biliyor musun? On altı papelimiz ve kullanmaya cesaret edemediğimiz üç yüz kahrolası kredi kartımız. Arabanın deposunu dolduracak kadar bile paramız yok be!”</p>

    <p>“Tanrının izniyle olacaktır,” dedi Lloyd ve sigarayı sarma işini tükürükleyerek bitirdi. Connie’nin konsolundaki çakmakla yaktı. “Mutlu mesut günler.”</p>

    <p>“Madem satmak istiyorsun ne demeye içiyoruz?” diye devam etti Tanrı’nın müdahale edeceğine pek ihtimal vermeyen Poke.</p>

    <p>“Birkaç gram eksik satarız, ne olmuş? Hadi Poke çek bir nefes.”</p>

    <p>Poke bu teklifi hiçbir zaman reddedemezdi. Bir kahkaha patlattı ve esrarlı sigarayı aldı. Schmeisser dolu bir şekilde koltuklarının arasında duruyordu. Yakıt göstergesi dibe yaklaşmış olan Connie, asfaltta süratle ilerlemeye devam etti.</p>

    <p class="paragraf">Poke ve Lloyd bir yıl önce, Nevada’da bir çalışma çiftliği olan Brownsville Minimum Güvenlik İstasyonu’nda tanışmıştı. Brownsville, doksan dönümlük işlenmemiş çiftlik arazisi ve Quonset kulübelerden oluşmaktaydı ve Tonopah’ın doksan kilometre kuzeyinde, Gabbs’in ise yüz yirmi kilometre kuzeydoğusundaydı. Kısa süreli mahkûmiyetlerin acımasız hapishanesiydi. Brownsville İstasyonu bir çiftlik olarak tasarlanmışsa da pek bir şeyin yetiştiği söylenemezdi. Kızgın güneşe bir kez maruz kalan havuçlar ve marullar cılız bir mücadelenin ardından ölüyorlardı. Baklagiller ve yabani otlar yetişiyordu ve eyalet meclisi, soya fasulyesinin de yetiştirilebileceği konusunda son derece ısrarlıydı. Brownsville’in görünürdeki amacına dair yapılabilecek en kibar yorum, çölde bitkilerin yetişmesinin çok güç olduğuydu. Hapishane müdürü (“patron” olarak çağrılmayı tercih ediyordu) sert biri olmakla gurur duyar ve sadece kendisi gibi amansız olduğunu düşündüğü adamları işe alırdı. Yeni gelenlere Brownsville’de minimum güvenlik önlemlerinin olmasının sebebinin şarkının sözlerinde çok açık bir şekilde anlatıldığını söylerdi: Kaçacak bir yer yok bebeğim, gidecek bir yer yok. Bazıları yine de şansını denemiş, ama çoğu iki üç gün sonra güneş yanıkları içinde, gözleri parlak gün ışığından körelmiş, örselenmiş ruhlarını bir yudum su için patrona satmaya hazır halde geri getirilmişti. Kimileri deli gibi kahkahalar atıyordu, üç gün sonra dönen bir genç adamsa Gabbs’in birkaç kilometre güneyinde büyük bir kale gördüğünü iddia etmişti. Hendekle çevrili bir kale. Söylediğine göre hendeği siyah atlar üstündeki devler koruyordu.</p>

    <p>Saldırıdan içeri girmiş olan Andrew “Poke” Freeman 1989 nisanında salıverilmişti. Orada bulunduğu süre içerisinde Lloyd Henreid’in yanındaki yatakta yatmış ve ona, voliyi vurmak istiyorsa Vegas’ta ilginç bir şey bildiğini söylemişti. Lloyd hevesli bir şekilde kabul etmişti.</p>

    <p>Lloyd, 1 Haziran’da salıverilmişti. Reno’da işlediği suç, tecavüze teşebbüstü. Kadın, işten çıkıp evine dönmekte olan bir gösteri kızıydı ve Lloyd’un gözlerine bolca biber gazı sıkmıştı. Sadece dört ay, kamu hizmeti ve iyi halden salıverilme olanağı verildiği için kendini şanslı hissediyordu. Brownsville yaramazlık yapmak için fazla sıcak bir yerdi.</p>

    <p>Çıkınca otobüsle Las Vegas’a gitmiş ve Poke, onu garajda karşılamıştı. Olay şu, demişti Poke ona. Bazı çevrelerde Muhteşem George olarak bilinen, “tek seferlik iş ortağı” olarak tanımlayabileceği bir adamı tanıyordu. Çoğunlukla İtalyan ve Sicilyalı olan bir grup adam için bir iş yapmıştı. George tüm gün çalışan bir eleman değildi. Sicilyalılar için getir götür işi yapıyordu. Bazen Vegas’tan Los Angeles’a götürür, bazen Los Angeles’tan Vegas’a getirirdi. Çoğunlukla az miktarda uyuşturucu taşırdı, önemli müşteriler için küçük, bedava hizmetler. Bazen silah taşırdı. Silahları daima getirirdi, asla götürmezdi. Poke’un anladığı kadarıyla (ve zihninin berraklığı film yapımcılarının “flu” dediğinden öteye asla geçmezdi) bu Sicilyalı tipler bazen bağımsız hırsızlara silah satıyordu. Poke’un söylediğine göre bu Muhteşem George denen adam onlara büyük miktarda silahı bulabilecekleri yeri ve zamanı bildirecekti. Buna karşılık, kazandıklarının yüzde yirmi beşini istiyordu. Poke ve Lloyd George’un üzerine çullanacak, bağlayıp ağzını tıkayacaklar, malı alacaklar ve gerçekçi görünmesi için belki birkaç yumruk indireceklerdi. George onları şüpheye yer bırakmamaları konusunda uyarmıştı, bu Sicilyalı tipler son derece tehlikeliydi ve hafife alınmaya gelmezdi.</p>

    <p>“Eh,” demişti Lloyd. “Kulağa iyi geliyor.”</p>

    <p>Poke ve Lloyd ertesi gün sakin görünümlü, bir seksen beş boyunda, boynu neredeyse görünmez olan, küçük kafası çatı kirişine benzeyen omuzları üzerinde uyumsuzca duran Muhteşem George’u görmeye gitmişti. Gür, dalgalı, sarı saçlarıyla Amerikan güreşçilerine benziyordu.</p>

    <p>Lloyd’un anlaşmaya dair kaygıları vardı, ama Poke, onu yine ikna etmişti. Bu konuda oldukça iyiydi. George bir sonraki cuma günü akşam saat altı civarlarında evine gelmelerini söylemişti. “Maske takın. Tanrı aşkına,” demişti. “Burnumu kanatıp, gözümü morartmayı da ihmal etmeyin. Tanrım, keşke bu işe hiç girişmeseydim.”</p>

    <p>Büyük gece gelip çatmıştı. Poke ve Lloyd bir otobüse binip George’un oturduğu caddenin köşesinde inmiş ve kapının eşiğine yürürken kar maskelerini takmıştı. Kapı kilitliydi, ama George’un daha önce söylediği gibi biraz zorlayınca kolayca açılmıştı. Alt katta bir oda vardı ve George, odanın ortasında, esrarla dolu bir çantanın önünde dikiliyordu. Pinpon masasının üstü silahlarla kaplıydı ve George çok korkuyordu.</p>

    <p>“Tanrım, aman Tanrım, keşke bu işe hiç bulaşmasaydım,” deyip duruyordu Lloyd ayaklarını, Poke da ellerini sıkıca bağlarken.</p>

    <p>Ardından Lloyd, George’un burnuna yumruğu indirmiş ve kanatmıştı. Poke ise gözünü daha önce talep edildiği gibi morartmıştı.</p>

    <p>“Off!” diye bağırmıştı George. “Bu kadar sert vurman şart mıydı?”</p>

    <p>“İnandırıcı olmasını isteyen sendin,” demişti Lloyd.</p>

    <p>Poke, George’un ağzına koli bandı yapıştırmış, ardından malları toplamaya başlamışlardı.</p>

    <p>“Biliyor musun dostum?” demişti sonra Poke duraksayarak.</p>

    <p>“Neyi? Hiçbir şey bilmiyorum,” diyerek huzursuzca kıkırdamıştı Lloyd.</p>

    <p>“Sevgili George’un sır saklayıp saklayamayacağını merak ediyorum.”</p>

    <p>Bu, Lloyd’un aklından daha önce hiç geçmemişti. Düşünceli bir ifadeyle Muhteşem George’a uzun süre bakmıştı. George’un gözleri aniden dehşetle dolmuştu.</p>

    <p>“Elbette,” demişti Lloyd sonra. “Ne de olsa onun da kıçı tehlikede.” Ama sesi, hissettiği huzursuzluğu ele veriyordu. Malum tohumlar ekildiğinde, filizlenmeleri neredeyse muhakkaktır.</p>

    <p>Poke gülümsemişti. “Şöyle diyebilir. ‘Hey millet, eski bir dostla ve arkadaşıyla karşılaştım. Bir süre muhabbet ettik, birkaç bira içtik, sonra ne olsa beğenirsiniz, orospu çocukları evime gelip beni dövdü. Umarım onları yakalayabilirsiniz. Neye benzediklerini tarif edeyim.’”</p>

    <p>Gözleri dehşetle irileşmiş olan George başını hararetle iki yana sallıyordu.</p>

    <p>Silahları alt kattaki banyoda buldukları çamaşır çuvalına doldurmuşlardı. Lloyd ağır çuvalı tedirgince kaldırmış ve sormuştu. “Peki ne yapalım o halde?”</p>

    <p>“Onu ortadan kaldırmalıyız bence,” dedi Poke üzgün bir şekilde. “Başka seçeneğimiz yok.”</p>

    <p>“Bizim için yaptıklarından sonra bu dediğin çok ağır olmaz mı?” demişti Lloyd.</p>

    <p>“Hayat zor dostum.”</p>

    <p>“Haklısın,” diyerek iç çekmişti Lloyd ve George’un yanına gitmişlerdi.</p>

    <p><em>“Mımmh,”</em> demişti George başını korkuyla iki yana sallayarak. <em>“Mımmınnhh! Mımmh!”</em></p>

    <p>“Biliyorum,” demişti Poke sakinleştirmek istercesine. “Bu haksızlık, değil mi? Kusura bakma George. Kişisel bir şey değil. Bunu sakın unutma. Kafasını tut Lloyd.”</p>

    <p>Söylemesi yapmaktan kolaydı. Muhteşem George başını bir o tarafa, bir bu tarafa deli gibi sallıyordu. Odanın köşesinde oturuyor, kafasını beton duvarlara vuruyor, vurduğunu hissetmiyor gibi görünüyordu.</p>

    <p>“Sıkıca tut,” demişti Poke sakince ve bir parça koli bandı almıştı.</p>

    <p>Lloyd nihayet George’u saçlarından yakalayabilmiş, böylece Poke’a bandı burnuna yapıştırabilecek kadar süre tanıyabilmişti. George’un bütün nefes alma kanalları tıkanmış ve tamamen deliye dönmüştü. Köşeden hoplayarak çıkmış, sandalyeden yere düşmüş ve Lloyd’un çığlık olduğunu sandığı boğuk sesler çıkararak debelenmeye başlamıştı. Zavallı adam. Tamamen hareketsiz kalması beş dakika almıştı. Bu arada kıvranmış, tekmeler savurmuş, yılan gibi eğilip bükülmüş, suratı mosmor olmuştu. Son hareketi, her iki ayağını yerden yirmi santim kadar kaldırıp sertçe indirmek olmuştu. Bu hareket, Lloyd’a bir Bugs Bunny çizgi filminde gördüğü bir şeyi hatırlatmış ve bir nebze neşelenerek hafifçe gülmüştü. O ana dek iğrenç bir görüntü olmuştu.</p>

    <p>Poke, George’un yanına çömelmiş ve nabzını kontrol etmişti.</p>

    <p>“Eee?” diye sormuştu Lloyd.</p>

    <p>“Saatinden başka tik tak eden yok dostum,” demişti Poke. “Lafı gelmişken...” George’un tombul kolunu kaldırıp, saatine bakmıştı. “Aman, Timex’miş. Casio falan olabilir diye düşünmüştüm halbuki.” Daha sonra George’un kolunu bırakmıştı.</p>

    <p>George’un arabasının anahtarı, pantolonunun ön cebindeydi. Üst kattaki dolaplardan birinde, yarısına kadar on sentliklerle dolu bir kavanoz bulmuşlar ve onu da almışlardı. Toplam yirmi dolar altmış sent vardı.</p>

    <p>George’un arabası, lastikleri Telly Savalas’ın kafası kadar kabak olan, amortisörleri berbat, eski bir Mustang’di. 93. Karayolu’na çıkarak Vegas’tan ayrılmışlar ve güneydoğu yönünde ilerleyerek Arizona’ya gitmişlerdi. Ertesi gün, yani evvelki gün öğle vaktinde arka yolları kullanarak Phoenix’i geçmişlerdi. Önceki gün saat dokuz civarında 75 Numaralı Arizona Otoyolu üzerinde, Sheldon’un üç kilometre ötesinde tozlu, eski bir markette durmuşlardı. Dükkânın altını üstüne getirip postayla sipariş verilen takma dişlerden kullanan yaşlı sahibini öldürmüşlerdi. Marketten altmış üç dolar ve ihtiyarın kamyonetini alarak ayrılmışlardı.</p>

    <p>Bu sabah kamyonetin iki lastiği patlamıştı. İki lastik aynı anda. Bir esrarlı sigarayı sırayla içerek yolda yarım saat bakındıkları halde ikisi de yolda keskin parçalar veya çivilere rastlayamamıştı. Sonunda Poke bir tesadüf olduğuna karar vermişti. Lloyd da bundan daha tuhaf şeyler duyduğunu söyleyerek ona katılmıştı. Sonra beyaz Connie dualarına karşılık verircesine gelmişti. Arizona eyalet sınırını geçip New Mexico’ya girmişlerdi ama farkında değillerdi. Artık FBI bölgesindeydiler.</p>

    <p>Connie’nin sürücüsü arabayı sağa çekip, camını indirerek sormuştu: “Yardıma ihtiyacınız var mı?”</p>

    <p>“Kesinlikle,” demişti Poke ve adamı oracıkta öldürüvermişti. 357 Mag ile zavallıyı alnının çatından vurmuştu. Adam muhtemelen başına geleni anlamasına fırsat kalmadan ruhunu teslim etmişti.</p>

    <p class="paragraf">“Neden buradan dönmüyorsun?” dedi Lloyd yaklaştıkları kavşağı işaret ederek. Kafayı iyice bulmuştu.</p>

    <p>“Döneyim tabii,” dedi Poke neşeyle. Connie’nin hızını yüz yirmiden doksana düşürdü. Direksiyonu sola kırınca sağ lastikler yoldan hafifçe ayrıldı ve diğer yola geçtiler. Batıya uzanan 78. Karayolu. Ve böylece, gazetelerin ÜÇ EYALET CİNAYETLERİ adını verdiği suçların faili olduklarını ve daha önce ayrıldıklarını bilmeden Arizona’ya tekrar girdiler.</p>

    <p>Yaklaşık bir saat sonra karşılarına bir tabela çıktı: BURRACK 6.</p>

    <p>“Burlap mı?” dedi Lloyd kafası bulanmış halde.</p>

    <p>“Burrack,” dedi Poke ve Connie’nin direksiyonunu araba yolda geniş yaylar çizecek şekilde bir o tarafa bir bu tarafa çevirdi. “Hop! Hop!”</p>

    <p>“Orada dursak mı? Karnım acıktı.”</p>

    <p>“Sen hep açsın.”</p>

    <p>“Kafam iyiyken acıkıyorum işte.”</p>

    <p>“Benim yirmi bir santimlik aleti yemeye ne dersin? Hop! Hop!”</p>

    <p>“Ciddiyim Poke. Mola verelim.”</p>

    <p>“Tamam tamam. Biraz para da bulalım. Peşimizde kimse yok nasılsa. Biraz para bulup kuzeye gideriz. Çöl görmekten sıkıldım artık.”</p>

    <p>“Peki,” dedi Lloyd. Uyuşturucunun etkisi olup olmadığını bilmiyordu ama aniden içinde şiddetli bir paranoya belirmişti. Gişede hissettiğinden bile daha kötüydü. Poke haklıydı. Burrack’in hemen dışında durup, Sheldon’da yaptıklarını tekrarlarlardı. Biraz para, birkaç da harita bulup bu kahrolası Connie’den kurtulduktan sonra dikkat çekmeyecek bir başka araç çalıp arka yollardan kuzeye yönelirlerdi. Arizona’dan bir an önce defolup giderlerdi.</p>

    <p>“Sana gerçeği söyleyeyim dostum,” dedi Poke. “Birdenbire kendimi sallanan sandalyeyle dolu bir odadaki uzun kuyruklu kedi gibi hissetmeye başladım.”</p>

    <p>“Seni çok iyi anlıyorum kardeş,” dedi Lloyd ciddi bir ifadeyle. Sonra ikisine de çok komik geldi ve kahkahalara boğuldular.</p>

    <p>Burrack yol üstünde geniş bir yerdi. İçinden geçip gidince diğer ucunda yan yana dizilmiş bir lokanta, market ve benzin istasyonu olduğunu gördüler. Toprak otoparkta arkasında atlar için bir römork taşıyan eski bir Ford kamyonet vardı. Poke, Connie’yi otoparktan içeri sokarken at, römorkun arkasından onlara baktı.</p>

    <p>“Bu tam aradığımız bilete benziyor,” dedi Lloyd.</p>

    <p>Poke onunla aynı fikirdeydi. Arkaya uzanıp Magnum’u aldı ve dolu olup olmadığını kontrol etti. “Hazır mısın?”</p>

    <p>“Sanırım,” dedi Lloyd, Schmeisser’ı alarak.</p>

    <p>Güneşin altında pişmekte olan otoparka doğru yürüdüler. Polis kim olduklarını dört gündür biliyordu; Muhteşem George’un evinin her yerinde ve sipariş edilip postayla gönderilmiş takma dişli ihtiyarı öldürdükleri dükkânda parmak izleri vardı. İhtiyarın kamyoneti, Continental’in içindeki üç kişinin cesetlerinin on beş metre ötesine bırakılmıştı. Muhteşem George ve bakkal sahibini öldürenlerin bu üç kişiyi de öldürmüş olabileceği sonucuna ulaşmak pek zor değildi. Kasetçalar yerine Connie’nin radyosunu dinlemiş olsalardı Arizona ve New Mexico polisinin böyle bir çabayı başlatacak ne yapmış olabileceklerini tam manasıyla kavrama yeteneği olmayan iki adi suçlu için son kırk yılın en büyük insan avını başlattığını bilirlerdi.</p>

    <p>Müşteriler benzinini kendi alıyordu; görevlinin pompayı açması gerekiyordu. Bu yüzden içeri girdiler. Konserve yiyeceklerle dolu üç raf kasaya doğru uzanıyordu. Kasada kovboy kıyafetli bir adam bir paket sigara ve yarım düzine Slim Jim’in ücretini ödemekteydi. Ortadaki koridorun ortasındaki siyah saçlı, yorgun görünümlü kadın iki spagetti sosu çeşidi arasında bir seçim yapmaya çalışıyordu. İçerisi bayat sebze, güneş, tütün ve eskilik kokuyordu. Marketin sahibi gri gömlekli, çilli bir adamdı. Beyaz üzerine kırmızı harflerle SHELL yazan bir şapka giymişti. Dış kapı sertçe kapanınca başını kaldırıp baktı ve gözleri irileşti.</p>

    <p>Lloyd, Schmeisser’ı omzuna dayayıp, tavana ateş etti. Tavandan sarkan iki ampul, bomba gibi patladı. Kovboy giysili adam arkasına dönmeye çalıştı.</p>

    <p>“Kıpırdamazsanız kimsenin canı yanmaz!” diye bağırdı Lloyd ve Poke soslara bakan kadını vurarak onu anında yalancı durumuna düşürdü. Kadın havada uçarak geriye düştü.</p>

    <p>“Tanrım, Poke!” diye haykırdı Lloyd. “Bunu yapmana gerek...”</p>

    <p>“Vardı dostum!” diye neşeyle bağırdı Poke. “Jerry Falwell’ı bir daha asla izleyemeyecek! Hop! Hop!”</p>

    <p>Kovboy giysili adam dönüşünü tamamladı. Sigara paketi sol elindeydi. Vitrin camından ve ön kapıdan giren parlak ışık, güneş gözlüklerinin koyu renkli camlarından yansıyordu. Beline sokulmuş bir 45’lik vardı. Lloyd ve Poke, ölü kadına bakarken tabancayı yavaşça çekti. Nişan alıp ateş etti ve Poke’un suratının sol tarafı bir anda kan, et ve diş yığınına döndü.</p>

    <p><em>“Vuruldum!”</em> diye bağırdı Poke silahını düşürüp, geriye sendeleyerek. Savrulan kolları patates cipslerini ve Cheez Doodles çerezlerini raflardan kıymıklı ahşap zemine düşürdü. <em>“Vurdu beni Lloyd! Dikkat et! Vurdu beni! Vurdu!”</em> Ön kapıya sertçe çarparak açtı ve eski kapının bir menteşesini yerinden sökerek verandaya sertçe oturdu.</p>

    <p>Şaşkına dönen Lloyd kendini savunmaktan daha çok refleks olarak ateş etti. Schmeisser’ın kükreyişi marketi doldurdu. Konserveler uçuştu. Şişeler parçalandı ve etrafa ketçap, turşu ve zeytinler saçıldı. Pepsi buzdolabının kapağı içe çöktü. Dr. Pepper, Jolt ve Orange Crush şişeleri kilden güvercinler gibi paramparça oldu. Her yeri köpük kapladı. Kovboy giysili sakin, kontrollü, soğukkanlı adam tekrar ateş etti. Lloyd neredeyse saçlarına değecek kadar yakından geçen kurşunu duymaktan daha çok hissetti. Schmeisser ile içeriyi soldan sağa taradı.</p>

    <p>Şapkasında SHELL yazan adam tezgâhın gerisine öyle ani bir şekilde çöktü ki dışarıdan bakan bir izleyici ayaklarının altında bir kapağın açıldığını sanabilirdi. Bir sakız makinesi parçalarına ayrıldı. Kırmızı, yeşil ve mavi sakızlar yere saçıldı. Tezgâhın üstündeki cam kavanozlar patladı. Birinde domuz ayağı turşusu vardı. İçeriyi aniden sirkenin keskin kokusu sardı.</p>

    <p>Schmeisser kovboy giysili adamın haki gömleğinde üç kurşun deliği açtı ve iç organlarını dışarı döktü. Bir elinde hâlâ sigara paketini tutmakta olan kovboy yere yığıldı.</p>

    <p>Hâlâ korkunun etkisinde olan Lloyd, ateş etmeye devam etti. Makineli tüfeğin elinde ısındığını hissediyordu. Depozitolu meşrubat şişeleriyle dolu bir kutu yere düştü. Kısacık şort giymiş bir takvim kızının şeftali rengi pürüzsüz bacağında bir delik açıldı. Bir raf dolusu kapaksız kitap yere saçıldı. Ardından Schmeisser’ın kurşunu bitti ve ortalığı sağır edici bir sessizlik kapladı. Barut tozunun keskin kokusu genzini doldurdu.</p>

    <p>“Aman Tanrım,” dedi Lloyd. Kovboya temkinli bir şekilde bakarak. Yakın veya uzak gelecekte herhangi bir sorun teşkil edebilecekmiş gibi görünmüyordu.</p>

    <p><em>“Vurdu beni!”</em> diye haykırarak tekrar içeri daldı Poke. Öyle kuvvetlice açmıştı ki diğer menteşesi de yerinden ayrıldı ve kapı verandaya düştü. <em>“Vuruldum Lloyd! Dikkat et!”</em></p>

    <p>“İşini bitirdim Poke,” diye sakinleştirmeye çalıştı onu Lloyd ama Poke duymuyor gibiydi. Perişan haldeydi. Sağ gözü uğursuz bir safir gibi parlıyordu. Sol gözünün yerinde yeller esiyordu. Sol yanağı buharlaşmıştı. Konuşurken hareket eden çene kemiği, net bir şekilde görülebiliyordu. Çenesinin o kısmındaki dişlerinin çoğu da gitmişti. Gömleği kandan sırılsıklamdı. Poke berbat haldeydi.</p>

    <p><em>“Salak herif beni vurdu!”</em> diye haykırdı Poke. Eğilip 357 Magnum’u yerden aldı. <em>“Sana beni vurmak neymiş gösteririm, orospu çocuğu!”</em></p>

    <p>Doktor Sardonicus’un taşralı versiyonu gibi kovboya doğru yürüdü. Ayağını, hakladığı ve yakında bodrumdaki odasını süsleyecek bir ayının üstüne gururla koyan bir avcı gibi kovboyun kalçasına koydu ve 357’yi kafasına boşaltmaya hazırlandı. Lloyd ağzı bir karış açık halde durmuş, dumanı tüten makineli tüfeği hâlâ elinde tutarak ona bakıyor, bütün bunların nasıl olduğunu kavramaya çalışıyordu.</p>

    <p>O sırada şapkasında SHELL yazan adam, iki eliyle bir çifteyi kavrayarak tezgâhın ardından fırlayıverdi. Yüz hatları, umutsuzlukla karışık kararlılıkla çarpılmıştı.</p>

    <p>“Ha?” dedi Poke ve çifteden çıkan kurşunlar suratına gömülmeden bir an önce başını kaldırıp, baktı. Yüzü iyice dağıldı, ama artık umursayacak halde değildi. Yere kapaklandı.</p>

    <p>Lloyd gitme vaktinin geldiğine karar verdi. Boş ver parayı. Para her yerdeydi. Sıvışma zamanının geldiği belliydi. Arkasına dönerek uçarcasına marketten çıktı.</p>

    <p>Basamakların yarısını inmişti ki bir Arizona Eyalet Polisi aracı hızla yaklaşıp önünde durdu. Bir polis yolcu tarafından inerek tabancasını çekti. “Kıpırdama! Neler oluyor burada?”</p>

    <p>“Üç kişi öldü!” diye bağırdı Lloyd. “İçerisi darmaduman. Yapan adam arka taraftan kaçtı! Ben de gidiyorum buradan!”</p>

    <p>Connie’ye doğru koştu. Tam direksiyonun başına oturmuş ve anahtarların Poke’un cebinde olduğunu hatırlamıştı ki polisin sesini duydu: “Olduğun yerde kal! Kal, yoksa ateş ederim!”</p>

    <p>Lloyd durdu. Poke’un yüzüne uygulanan sıradışı operasyonu gördükten sonra aynı şeyin kendi başına gelmesi olasılığını kesinlikle göze alamazdı.</p>

    <p>“Tanrım,” dedi ikinci polis kocaman tabancasını kafasına dayayınca. Onu kelepçeledi.</p>

    <p>“Arka koltuğa geç bakalım, Sunny Jim.”</p>

    <p>Şapkasında SHELL yazan adam çiftesini sıkıca tutmaya devam ederek verandaya çıktı. “Bill Markson’u vurdu!” diye bağırdı yüksek ve titrek bir sesle. “Diğeri de Bayan Storm’u vurdu. Onu geberttim. Bir bokböceğinden bile ölü! Kenara çekilirseniz bunu da vurmak istiyorum!”</p>

    <p>“Sakin ol Pop,” dedi polislerden biri. “Eğlence bitti.”</p>

    <p>“Onu olduğu yerde vuracağım!” diye bağırdı yaşlı adam. “Geberteceğim!” Sonra selam veren bir İngiliz uşak gibi öne eğildi ve ayakkabılarının üzerine kustu.</p>

    <p>“Beni o heriften uzak tutun, olur mu?” dedi Lloyd. “Bence aklını kaçırmış.”</p>

    <p>“Bunu çoktan hak ettin, Sunny Jim,” dedi onu durdurup, kelepçeleyen polis. Tabancasının namlusu yükseldi, yükseldi, güneşi gölgeledi ve ardından Lloyd Henreid’in kafasına öyle bir indi ki Lloyd gözlerini ancak o akşam Apache Kasaba Hapishanesi’nin revirinde açabildi.</p>
  </div>
</body>
</html>
