<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">26. Bölüm</h2>

    <p>Bir öğrenci derneği, muhtemelen Demokratik Toplum İsteyen Öğrenciler veya Genç Maoistler 25 Haziran’ı 26’ya bağlayan gece bir fotokopi makinesinin başında poster çoğaltıyorlardı. Ertesi sabah posterler Kentucky Üniversitesi’nin Louisville kampusunun her noktasına asılmıştı.</p>

    <blockquote class="duzyazi_2b">
      <p>DİKKAT! DİKKAT! DİKKAT! DİKKAT!</p>

      <p>SİZE YALAN SÖYLENİYOR! HÜKÜMET SİZE YALAN SÖYLÜYOR! DOMUZ ORDUNUN GÜÇLERİYLE İŞBİRLİĞİ YAPAN BASIN SİZE YALAN SÖYLÜYOR! ÜNİVERSİTE İDARESİ VE İDARENİN BUYRUĞU ALTINDAKİ REVİR DOKTORLARI SİZE YALAN SÖYLÜYOR!</p>

      <p>1. SÜPERGRİP AŞISI YOK.</p>

      <p>2. SÜPERGRİP CİDDİ BİR HASTALIK DEĞİL, <em>ÖLÜMCÜL</em> BİR HASTALIK.</p>

      <p>3. BULAŞICILIK ORANI %75’LERE VARABİLİR.</p>

      <p>4. SÜPERGRİP VİRÜSÜ BİRLEŞİK DEVLETLER ORDUSU’NA BAĞLI GÜÇLER TARAFINDAN ÜRETİLİP KAZARA YAYILDI.</p>

      <p>5. BİRLEŞİK DEVLETLER ORDUSU’NA BAĞLI DOMUZ GÜÇLER BU DEHŞET VERİCİ GAFLARINI NÜFUSUN %75’İNİN ÖLÜMÜ PAHASINA ÖRTBAS ETMEYE ÇALIŞIYOR!</p>

      <p>BÜTÜN DEVRİM İNSANLARI, SELAM OLSUN!</p>

      <p>MÜCADELE VAKTİMİZ GELİP ÇATTI! BİRLEŞİN, ÇALIŞIN, FETHEDİN!</p>

      <p>SAAT 19.00’DA SPOR SALONUNDA TOPLANALIM!</p>

      <p>GREV! GREV! GREV! GREV! GREV! GREV!</p>
    </blockquote>

    <p>Boston’daki WBZ-TV’de yaşananlar, önceki akşam hepsi de Stüdyo 6’da çalışan üç haber spikeri ve altı teknisyen tarafından planlanmıştı. Bu adamlardan beşi düzenli olarak birlikte poker oynardı ve dokuz kişiden altısı hastaydı. Kaybedecek bir şeyleri olmadığını düşünüyorlardı. Neredeyse bir düzine tabanca temin etmişlerdi. Sabah haberlerini sunan Bob Palmer, tabancaları üst kata genellikle notlarını, kalemlerini ve not defterlerini taşıdığı çanta içinde çıkarmıştı.</p>

    <p>Yayın alanı, Ulusal Korumalar olarak adlandırılan adamlar tarafından kordon altına alınmıştı, ama önceki akşam George Dickerson’a da söylediği gibi Palmer daha önce hiç bunlar gibi elli yaşın üstünde Koruyucu görmemişti.</p>

    <p>Saat sabah 09.01’de, Palmer’ın on dakika önce bir ordu mensubu tarafından verilen sakinleştirici bülteni okumaya başlamasından hemen sonra bir darbe gerçekleşti. Dokuz kişi, televizyon istasyonunun kontrolünü etkin bir şekilde ele geçirdi. Trajedileri uzaktan iletmeye alışmış bir grup iyi niyetli sivilden böyle bir girişim beklemeyen askerler gafil avlandı ve silahları alındı. Küçük çaplı isyana istasyonun geri kalan personeli de hemen katıldı. Altıncı katı çabucak boşaltıp bütün kapıları kilitlediler. Asansörler, lobideki askerler daha ne olduğunu anlayamadan altıncı kata getirildi. Üç asker, doğu tarafındaki yangın merdivenlerinden tırmanmaya çalışınca, ordu malı bir silahı ele geçirmiş olan Charles Yorkin adında bir temizlik görevlisi başlarının üzerine ateş açtı. Olay sırasında atılan tek kurşun buydu.</p>

    <p>WBZ-TV’nin yayın alanı içindeki izleyiciler Bob Palmer’ın okuduğu cümleyi yarıda kesip, “Tamam, şimdi!” dediğini gördü. Kameranın çekim alanı dışından gürültüler geldi. Sesler kesilince binlerce şaşkın izleyici, Bob Palmer’ın elinde kısa namlulu bir tabanca tutmakta olduğunu gördü.</p>

    <p>Boğuk bir ses, muzaffer bir tonla haykırdı: “Onları hakladık Bob! Hepsini etkisiz hale getirdik!”</p>

    <p>“Aferin, iyi iş çıkardınız,” dedi Bob. Sonra tekrar kameraya döndü. “Sevgili Boston sakinleri ve yayın alanımız içindeki Amerikalılar. Az önce bu stüdyoda hem çok ciddi hem de son derece önemli bir olay gerçekleşti ve ilk burada, Boston’da, Amerika’nın bağımsızlığının beşiğinde gerçekleşmiş olduğu için çok mutluyum. Son yedi gündür bu yayın stüdyosu, Ulusal Koruyucular olduğunu söyleyen kişilerce kontrol altında tutuluyordu. Ordu üniformaları giymiş bu silahlı adamlar kameramanlarımızın yanında, kontrol odalarımızda, uzak yazıcımızın dibinde duruyordu. Haberlere müdahale edildi mi? Maalesef bu sorunun cevabı evet. Her sabah elime verilen bülteni kafama bir silah doğrultulmuş halde okuyordum. Okuduğum bültende sözde ‘süpergrip salgını’ndan bahsediliyordu, ama bunun gerçeklerle hiçbir ilgisi yok.”</p>

    <p>Işıklar titreşmeye başladı. On beş saniye içinde stüdyodaki bütün ışıklar yanmıştı.</p>

    <p>“Kameramanlarımızın çektiği görüntülere ya el kondu ya da kullanılamaz hale getirildi. Muhabirlerimizin yazdığı haberler ortadan kayboldu. Ama elimizde görüntüler <em>var,</em> bayanlar baylar, ayrıca stüdyoda bu ülkenin karşılaştığı en büyük felakete tanıklık etmiş muhabirler var... ve en büyük felaket derken kesinlikle abartmıyorum. Şimdi bu görüntülerden bir kısmını yayınlayacağız. Hepsi gizlice çekildi ve bir kısmının kalitesi kötü. Bununla birlikte, az önce stüdyomuzu özgürlüğüne kavuşturmuş olan bizler, mesajı vermek için yeterli olduklarını düşünüyoruz. Az sonra izleyecekleriniz, muhtemelen görmek isteyeceklerinizden fazla olacak.”</p>

    <p>Başını kaldırdı, spor ceketinin cebinden bir mendil çıkardı ve burnunu sildi. Televizyonu renkli olanlar, yüzünün ateş yüzünden kızarmış olduğunu görebiliyordu.</p>

    <p>“Hazırsan görüntüleri gir George.”</p>

    <p>Palmer’ın yüzü kaybolup yerine Boston Şehir Hastanesi’nde çekilmiş görüntüler geldi. Koğuşlar tıklım tıklım doluydu. Hastalar yerde yatıyordu. Koridorlar kalabalıktı. Çoğunun hasta olduğu görünüşlerinden anlaşılan hemşireler koğuşlara girip çıkıyor, kimisi histerik bir şekilde ağlıyordu. Bazıları koma noktasına varan bir şaşkınlık içindeydi.</p>

    <p>Caddelerin köşelerinde, ellerinde tüfeklerle nöbet tutan askerlerin ve zorla girilmiş birçok binanın görüntüleri ekrana geldi.</p>

    <p>Bob Palmer tekrar belirdi. “Çocuklarınız yanınızdaysa odadan çıkarmanızı tavsiye ediyoruz, sayın seyirciler.”</p>

    <p>Karlı ekranda ordu yeşili renginde bir kamyon, Boston Limanı’na uzanan bir rıhtımda geri geri gidiyordu. Hemen altında, üzeri brandayla kaplı bir mavna suyun üstünde yalpalıyordu. Gaz maskeleri takmış iki asker, kamyondan aşağı atladı. Kamera sarsılınca görüntüler anlaşılmaz oldu. Sonra tekrar odaklandı ve askerlerin kamyonun kasasını örten brandayı açtığı görüldü. Kasaya çıktılar ve cesetleri mavnaya fırlatmaya başladılar; kadınlar, yaşlı adamlar, çocuklar, polisler, hemşireler; sonu gelmeyecekmiş gibi fırlatılıyorlardı. Görüntünün bir yerinde, askerlerin cesetleri fırlatmak için yabalar kullandığı net bir şekilde anlaşılıyordu.</p>

    <p>Palmer yayına iki saat daha devam etti. Elindeki notları okuyup diğer muhabirlerle röportaj yaparken sesi giderek boğuklaşıyordu. Zemin kattakiler yayını durdurmak için altıncı katı tekrar ele geçirmelerine gerek olmadığını fark edene kadar yayın devam etti. 11.16’da WBZ vericisi, on kilo plastik patlayıcıyla havaya uçuruldu.</p>

    <p>Palmer ve altıncı katta bulunan diğerleri, vatan hainliği suçuyla tutuklandı.</p>

    <p class="paragraf">Durbin, James D. Hogliss adında emekli bir avukatın kurduğu ve tirajı, Hogliss, madencilerin organize olma hakkını 1940’ların sonundan 1950’lerin ortalarına kadar ateşli bir şekilde savunduğu ve küçük büyük ayırt etmeksizin hükümetin her bölümünü topa tutan muhalif yazılar yayımladığı için daima yüksek olan haftalık <em>West Virginia</em> gazetesinin bir keresinde <em>Savaş Borusu</em> adını verdiği küçük bir kasabaydı.</p>

    <p>Hogliss için düzenli bir şekilde çalışan gazete dağıtıcısı çocuklar vardı, ama bu yaz sabahı, gazeteleri beyaz yanaklı büyük lastikleri Durbin yollarında fısıldayarak ilerleyen 1948 model Cadillac arabasıyla bizzat dağıtıyordu... ve yollar acı verecek ölçüde ıssızdı. Gazeteler, Cadillac’ın koltukları üstünde ve bagajında yığınlar halinde duruyordu. Gazetenin çıkması için doğru bir gün değildi, ama zaten siyah çerçeveli tek bir sayfadan ibaretti. En tepede EKSTRA kelimesi göze çarpıyordu. Hogliss’in, 1980’de Ladybird Madeni’nde gerçekleşen patlamada kırk madencinin öldüğü günden beri çıkardığı ilk ekstra baskıydı.</p>

    <p>Manşet şöyleydi: HÜKÜMET GÜÇLERİ ÖLÜMCÜL SALGINI ÖRTBAS ETMEYE ÇALIŞIYOR!</p>

    <p>Altında: “James D. Hogliss’ten <em>Savaş Borusu</em>’na özel.”</p>

    <p>Onun altında: “Güvenilir kaynağın bu muhabire dediğine göre grip salgını (Batı Virginia’da Boğan Hastalık veya Tüp Boyun olarak da biliniyor) aslında, sıradan grip virüsünün Birleşik Devletler temsilcilerinin yedi yıl önce Cenevre’de imzaladığı biyolojik ve kimyasal silahlar karşıtı anlaşmayı ihlal eden hükümet tarafından başkalaştırılmış, son derece ölümcül hali. Şu an Wheeling’de görev yapan ordu mensubu bilgi kaynağı ayrıca aşının çok yakında dağıtılacağı vaadinin küstahça bir yalan olduğunu belirtiyor. Kaynağın söylediğine bakılırsa şimdiye kadar herhangi bir aşı üretilebilmiş değil.</p>

    <p>Vatandaşlar, bu bir felaket veya trajediden de öte; devletimizin bütün umudunun sona erişi. Kendimize böyle bir şey yapabildiysek, o zaman...”</p>

    <p>Hogliss hasta ve çok halsizdi. Baskıyı hazırlarken son gücünü de tüketmiş gibiydi. Kelimeleri yazarken harcadığı enerjiyi telafi edememişti. Göğsü balgamla tamamen dolmuştu ve normal koşullarda nefes almak bile yokuş yukarı koşmak kadar zahmetli bir hal almıştı. Yine de evden eve dolaşıyor, içlerinde hâlâ birilerinin olup olmadığını, varsa da kapıyı açıp gazeteyi alacak halde olup olmadıklarını bilmeden gazeteleri sistemli bir şekilde bırakıyordu.</p>

    <p>Sonunda kasabanın batı ucundaki gecekondu mahallesine vardı. Sadece bagajdaki gazeteler kalmıştı. Bagaj kapağını açık bıraktı. Araba yolda ilerlerken kapağı inip kalkıyordu. Başında şiddetli bir ağrı vardı ve ara sıra çift görmeye başlamıştı.</p>

    <p>Son gecekondunun kapısına da gazete bıraktıktan sonra geride yirmi beş civarında gazete kalmış olduğunu gördü. Eski çakısıyla gazeteleri bir arada tutan ipi kesti ve üç ay önce Kaliforniya’da Mavi Proje adındaki çok gizli projeden başka bir göreve tayin edilmiş, gözleri korku dolu bir binbaşı olan bilgi kaynağını düşünerek rüzgârın uçurması için serbest bıraktı. Binbaşı projenin dış güvenliğinden sorumluydu ve Hogliss’e bildiği her şeyi anlatırken belindeki tabancaya dokunup duruyordu. Hogliss, binbaşının silahını yakın bir zamanda kullanacağını düşünmüştü. O zamana kadar kullanmamışsa elbette.</p>

    <p>Yirmi yedinci doğum gününden beri sahip olduğu tek araba olan Cadillac’ın direksiyonuna geçti, ama kendini kullanamayacak kadar bitkin hissediyordu. Uykulu bir halde arkasına yaslandı ve göğsünden yükselen hırıltıları dinlemeye koyuldu. Rüzgâr, ekstra baskıları tembelce havada uçuruyordu. Bazıları tuhaf meyveler gibi ağaçların dallarına takılıp kaldı. Çocukken balık tuttuğu Durbin Deresi’nin şırıltılarını duyabiliyordu. Artık derede balık kalmamıştı –kömür şirketleri icabına bakmıştı– ama ses yine de huzur veriyordu. Gözlerini kapadı, uykuya daldı ve yarım saat sonra öldü.</p>

    <p class="paragraf"><em>Los Angeles Times</em> çalışanları, görevliler, onlara söylendiği gibi reklam basmadıklarını fark edip onları durdurana kadar 26.000 kopya ekstra baskı yapmayı başarmıştı. Müdahale hızlı ve kanlıydı. FBI’ın resmi hikâyesine göre her zamanki baş belaları olan “radikal devrimciler” <em>Los Angeles Times</em> matbaasını bombalayarak yirmi sekiz kişinin ölümüne yol açmıştı. FBI, patlama sonucu her bir işçinin kafasında nasıl olup da kurşun delikleri açıldığını açıklamak zorunda kalmamıştı, çünkü cesetler, binlerce salgın kurbanının cesediyle birlikte denize dökülmüştü.</p>

    <p>Bununla birlikte 10.000 kopya dağıtıldı ve bu da yeterli oldu. 36 puntoluk manşet şöyle haykırıyordu:</p>

    <blockquote class="duzyazi_1a">
      <p class="orta">BATI YAKASI SALGIN HASTALIK PENÇESİNDE</p>

      <p class="orta"><em>Binlerce İnsan Ölümcül Süpergrip’ten Kaçıyor</em></p>

      <p class="orta"><em>Hükümetin Hasıraltı Ettiği Kesinleşti</em></p>

      <p class="paragraf">LOS ANGELES - Devam eden trajedide destek veren kendilerine Ulusal Koruyucular diyen kişilerin bazıları on yıllık kıdemli askerler. Görevlerinin bir parçası, dehşete kapılmış Los Angeles sakinlerini bazı bölgelerdeki gençler tarafından Kaptan Trips olarak bilinen süpergribin Londra veya Hong Kong salgınlarından “sadece biraz daha öldürücü” olduğuna ikna etmek... ama ikna etmeye çalışırken portatif solunum aygıtları kullanıyorlar. Başkan bu akşam saat 18.00’de bir konuşma yapacak ve basın sözcüsü Hubert Ross, başkanın konuşmasını Beyaz Saray’ın altındaki sığınakta Oval Ofis görünümü verilmiş bir odada yapacağına dair iddiaların “komik, asılsız ve kötü niyetli” olduğunu söylüyor. Konuşmasının önceden dağıtılan kopyalarına bakılırsa başkan, Amerikalıların aşırı tepki gösterdikleri ve halihazırdaki paniği Orson Welles’in 30’lu yılların başındaki radyo yayını “Dünyalar Savaşı”yla kıyasladıkları için “azarlayacak”.</p>

      <p><em>Times</em>’ın başkanın konuşmasına yönelik cevaplamasını istediği beş sorusu var:</p>

      <p class="paragraf">1. Ordu üniforması içindeki haydutlar neden anayasal hakkını doğrudan elinden alarak <em>Times</em>’ın haber basmasına engel oluyor?</p>

      <p>2. 5, 10 ve 1-5. karayolları neden ordu araçları tarafından kapatıldı?</p>

      <p>3. Bu “küçük çaplı bir grip salgını” ise neden Los Angeles ve çevresinde sıkıyönetim ilan edildi?</p>

      <p>4. Bu “küçük çaplı bir grip salgını” ise neden mavnalar Pasifik’e açılıp yük boşaltıyor? Ve mavnaların yükü gerçekten de korktuğumuz gibi salgında ölen vatandaşların cesetleri mi?</p>

      <p>5. Son olarak, aşı gerçekten de önümüzdeki hafta doktorlara ve hastanelere dağıtılmaya hazırsa neden bu gazetenin ayrıntılı bilgi alma amacıyla temas kurduğu kırk altı doktordan <em>hiçbiri</em> herhangi bir dağıtım planından haberdar edilmemiş? Neden kliniklerden <em>hiçbiri</em> aşılama için hazırlık yapmamış? Neden aradığımız on büyük eczacıdan <em>hiçbirine</em> hükümetten aşı dağıtımına dair bir bilgi gelmemiş?</p>

      <p class="paragraf">Başkandan konuşmasında bu sorulara cevap vermesini ve gerçekleri örtbas etmek için gösterilen bu çılgınca çabayı ve polis taktiklerini sonlandırmasını rica ediyoruz...</p>
    </blockquote>

    <p class="paragraf">Duluth’ta haki şort ve sandalet giymiş bir adam, Piedmont Caddesi’nde yürüyordu. Alnına kül bulaşmıştı ve sıska omuzlarına, üzerine elle yazılmış, birini önüne birini de sırtına astığı iki karton vardı.</p>

    <p>Önündeki kartonda şöyle yazıyordu:</p>

    <blockquote class="duzyazi_2a">
      <p>YOK OLUŞ VAKTİ GELDİ</p>

      <p>İSA YAKINDA DÖNECEK</p>

      <p>TANRINIZIN KARŞISINA ÇIKMAYA HAZIR OLUN!</p>
    </blockquote>

    <p>Sırtındaki kartonda ise şöyle yazıyordu:</p>

    <blockquote class="duzyazi_2a">
      <p>DİKKAT EDİN, GÜNAHKÂRLARIN KALBİ KIRILACAK</p>

      <p>KİBİRLİLER AŞAĞILANACAK</p>

      <p>HOR GÖRÜLENLER YÜCELECEK</p>

      <p>UĞURSUZ GÜNLER YAKIN</p>
    </blockquote>

    <p>Motosiklet ceketleri giymiş, hepsi de öksüren ve burnu akan dört genç adam, haki şortlunun karşısına çıkıp, onu bayıltana kadar dövdü. Sonra da kaçtılar. Biri omzu üzerinden bağırıyordu: “İnsanları korkutmak neymiş gördün işte! Bu sana ders olsun kaçık ibne!”</p>

    <p class="paragraf">Springfield, Missouri’de en çok dinleyiciye sahip radyo programı, KLFT kanalında Ray Flowers’ın sunduğu ve dinleyicilerin telefonla katılabildiği <em>Fikrinizi Söyleyin</em> programıydı. Stüdyo bölmesinde altı telefon hattı vardı ve 26 Haziran sabahı KLFT’de işe gelen tek kişiydi. Dış dünyada olup bitenlerin farkındaydı ve çok korkuyordu. Son bir haftada sanki Ray’in tanıdığı herkes hastalanmıştı. Springfield’da askeri birlikler yoktu, ama Ulusal Koruyucular’ın “paniği ve yağmayı engellemek” için göreve çağrıldığını duymuştu. Ray Flowers kendini iyi hissediyordu. Telefonlara, bazen ağzına geleni söyleyen dinleyicilerin sözlerine müdahale etmek için kullandığı geciktirme cihazına, reklam kasetlerine <em>(“Tuvaletiniz taşarsa! Ne yapacağınızı bilemiyorsanız! Çelik hortumlu adamı arayın / Temizlik Canavarı’nı çağırın!”)</em> ve elbette mikrofona düşünceli bir ifadeyle baktı.</p>

    <p>Bir sigara yaktı, stüdyonun kapısına doğru yürüdü ve kilitledi. Yayın bölmesine girip, onun kapısını da kilitledi. Otomatik müzik yayınını kapattı ve programının başlangıç müziğini çalarak mikrofon başına geçti.</p>

    <p>“Herkese merhaba,” dedi. “Ben Ray Flowers. <em>Fikrinizi Söyleyin</em> programına hoş geldiniz. Galiba bu sabah konuşulacak tek bir konu var, değil mi? Tüp Boyun da diyebilirsiniz, süpergrip ya da Kaptan Trips de, hepsi aynı kapıya çıkıyor. Ordunun gerçekleri hasıraltı etmesine dair korkunç hikâyeler duydum. Bu konuda sizin de anlatacaklarınız varsa dinlemeye hazırım. Burası hâlâ özgür bir ülke değil mi? Bu sabah stüdyoda tek başıma olduğum için yayını biraz farklı yapacağız. Zaman geciktirme cihazını kapadım. Sanırım reklamları yayınlamasak da olur. Sizin gördüğünüz Springfield benim KLFT pencerelerinden gördüğümle aynıysa kimsenin içinde alışveriş isteği olacağını sanmıyorum zaten.</p>

    <p>Pekâlâ, uyanık ve ayaktaysanız programa başlayalım. Ücretsiz hatlarımızın numaraları 555-8600 ve 555-8601. Meşgul çalarsa biraz sabredin. Unutmayın, burada tek başımayım.”</p>

    <p>Springfield’a yetmiş kilometre uzaklıktaki Carthage’da bir askeri birlik vardı ve yirmi kişilik bir devriye ekibi Ray Flowers’ın icabına bakmakla görevlendirilmişti. İki asker bu emre uymayı reddetti. Anında vuruldular.</p>

    <p>Springfield’a ulaşmalarına kadar geçen bir saatlik süre içinde Ray Flowers; insanların sinekler gibi öldüğünü ve hükümetin aşı konusunda yalan söylediğini belirten bir doktorla; Kansas City şehrindeki hastanelerden cesetlerin kamyonlarla alınıp götürüldüğünü doğrulayan bir hemşireyle; hastalığın kaynağının uzaydan gelen uçan daireler olduğunu iddia eden, aklı başında olmayan bir kadınla; bir grup askerin Kansas City’nin güneyindeki 71. Karayolu’nun yanındaki tarlada upuzun bir hendek kazma işini henüz bitirdiğini söyleyen bir çiftçiyle ve yarım düzine daha dinleyiciyle telefon bağlantısı kurdu.</p>

    <p>Sonra stüdyonun dış kapısının ardından bir gürültü geldi. “Açın!” diye bağırdı boğuk bir ses. “Birleşik Devletler adına açın!”</p>

    <p>Ray kolundaki saate baktı. On ikiye çeyrek vardı.</p>

    <p>“Eh,” dedi. “Görünüşe bakılırsa askerler geldi. Ama telefon almaya devam edeceğim. Şimdi...”</p>

    <p>Otomatik tüfek takırtısı duyuldu ve stüdyo kapısının tokmağı halıya düştü. Delikten içeri mavi bir duman süzüldü. Kapı omuzlanarak açıldı ve savaş kıyafetleri giymiş, maske takmış yarım düzine asker içeri daldı.</p>

    <p>“Askerler dış stüdyoya zorla girdi,” dedi Ray. “Baştan aşağı silahlılar... elli yıl önce Fransa’da bir temizlik operasyonuna girişmiş gibi görünüyorlar. Yüzlerindeki maskeler hariç...”</p>

    <p>“Yayını kes!” diye bağırdı üniformasında çavuş şeritleri bulunan iri yarı bir adam. Yayın kabininin camlı duvarları gerisinde dikilip, tüfeğiyle işaret etti.</p>

    <p>“Kesmiyorum!” diye cevap verdi Ray. Bedeni buz kesmiş gibiydi. Sigarasının külünü dökerken parmaklarının titrediğini gördü. “Bu istasyonun ruhsatı var ve ben...”</p>

    <p>“Ruhsatını <em>iptal</em> ediyorum! Şimdi yayını kes!”</p>

    <p>“Hayır,” dedi Ray ve mikrofona döndü. “Sevgili dinleyiciler, KLFT yayınını kesmem emredildi ve ben de bu emre karşı çıktım. Yapmam gereken buydu. Bu adamlar Amerikan Ordusu’nun askeri değil de Nazi gibi davranıyor. Ben...”</p>

    <p>“Son şansın!” Çavuş tüfeğini doğrulttu.</p>

    <p>“Çavuş,” dedi kapıdaki askerlerden biri. “Onu öylece vuramaz...”</p>

    <p>“Bu asker tek kelime daha ederse vurun,” dedi çavuş.</p>

    <p>“Galiba beni vuracaklar,” dedi Ray Flowers ve tam o sırada tuzla buz olan camlar arasında kontrol paneli üzerine yığıldı. Korkunç bir cızırtı başladı ve şiddeti giderek arttı. Çavuş bütün kurşunlarını kontrol paneline boşaltınca ses kesildi. Konsoldaki ışıklar yanıp sönmeye devam ediyordu.</p>

    <p>“Pekâlâ,” dedi çavuş arkasına dönerek. “Saat birden önce Carthage’a dönmek istiyorum ve...”</p>

    <p>Adamlarından üçü çavuşa ateş açtı. İçlerinden biri, saniyede yetmiş büyük saçma fırlatan bir tüfekle ateş ediyordu. Çavuş sarsılıp dönerek bir ölüm dansı yaptıktan sonra camları parçalanmış yayın stüdyosuna doğru sırtüstü düştü. Bir bacağı kasılınca postalı, cam parçacıklarını tekmeledi.</p>

    <p>Rahatlama ifadesiyle kaplı bembeyaz yüzünde sivilceleri iyice ortaya çıkmış olan bir er, gözyaşlarına boğuldu. Diğerleri şaşkınca, inanamaz bir halde kalakalmıştı. Yoğun barut kokusu havayı sarmıştı.</p>

    <p>“Onu öldürdük!” diye bağırdı er histerik bir sesle. “Ulu Tanrım, Çavuş Peters’ı öldürdük!”</p>

    <p>Kimse bir şey demedi. Suratlarında hâlâ şaşkın, olan biteni kavrayamamış bir ifade vardı. Daha sonra kendi kendilerine neden bunu daha önce yapmadıklarını soracaklardı. Bütün bunlar ölümcül bir oyundu, ama onların oyunu değildi.</p>

    <p>Ray Flowers’ın ölmeden hemen önce yükselticiye bıraktığı telefondan tiz sesler yükseldi.</p>

    <p>“Ray? Orada mısın Ray?” Genizden gelen ses yorgundu. “Programını kocamla birlikte her zaman dinliyoruz. Sadece böyle devam etmeni ve seni engellemelerine izin vermemeni söyleyecektik. Tamam mı Ray? Ray?.. Ray?..”</p>

    <blockquote class="duzyazi_2a">
      <p>134. BİLDİRİ</p>

      <p>2. BÖLGE GİZLİ / ŞİFRELENMİŞ</p>

      <p>KİMDEN: LANDON 2. BÖLGE NEW YORK</p>

      <p>KİME: CREIGHTON’A KUMANDAN</p>

      <p>CEVAP: KARNAVAL OPERASYONU</p>

      <p>İÇERİK: NEW YORK KORDONU HÂLÂ İŞLER VAZİYETTE CESETLERİN ATILMASI SÜRÜYOR ŞEHİR NİSPETEN SESSİZ ÖRTBAS HİKÂYESİ BEKLENENDEN ERKEN ORTAYA ÇIKTI AMA ŞU ANA DEK BAŞ EDEMEYECEĞİMİZ BİR DURUM SÖZ KONUSU DEĞİL SÜPERGRİP ŞEHİR NÜFUSUNUN BÜYÜK BÖLÜMÜNÜ İÇERİDE TUTUYOR XX TAHMİNEN BİRLİKLERİN %50’Sİ GİRİŞ/ÇIKIŞ NOKTALARINDA BARİKAT KURDU [GEORGE WASH KÖPRÜSÜ TRIBOROUGH KÖPRÜSÜ BROOKLYN KÖPRÜSÜ LINCOLN VE HOLLAND TÜNELLERİ ARTI DİĞER KASABALARDAKİ KISITLI ULAŞIM OLAN OTOYOLLAR] SÜPERGRİBE YAKALANMIŞ BİRLİKLERDEN ÇOĞU HÂLÂ AKTİF GÖREV BAŞINDA VE PERFORMANSLARI İYİ XXX ŞEHİRDE KONTROL EDİLEMEYEN ÜÇ YANGIN VAR HARLEM 7. CADDE SHEA STADYUMU XXXX BİRLİKLERDEN AYRILMALAR GİDEREK BÜYÜYEN BİR SORUN BİRLİĞİNİ TERK EDEN ARTIK VURULUYOR XXXXX KİŞİSEL ÖZET DURUM HÂLÂ KONTROL ALTINDA AMA GİDEREK KÖTÜLEŞİYOR XXXXXX RAPOR SONU</p>

      <p>LANDON 2. BÖLGE NEW YORK</p>
    </blockquote>

    <p>Boulder, Colorado’da bir dedikoduya göre Amerika Meteorolojik Hava Test Merkezi aslında bir biyolojik savaş tesisiydi ve virüs oradan yayılmıştı. Denver FM’de, hezeyan içinde bir discokey bu dedikoduyu defalarca tekrarladı. 26 Haziran gecesi saatler on biri gösterdiğinde Boulder’dan çok büyük çapta bir toplu göç başladı. Denver-Arvada’dan bir grup asker onları durdurmak üzere gönderildi, ama bu, bir adamı elinde çalı süpürgesiyle leş gibi ahırları temizlemek için göndermeye benziyordu. On bir binden fazla sivil –hastaydılar, korkuyorlardı ve Hava Test Merkezi’nden bir an önce uzaklaşmaktan başka bir şey düşünmüyorlardı– onları ezip geçti. Binlerce Boulder sakini, pusulanın gösterdiği diğer yönlere doğru kaçtı.</p>

    <p>Saat on biri çeyrek geçe Hava Test Merkezi’nin Broadway’deki ofisinde büyük bir patlama meydana geldi. Desmond Ramage adında genç bir radikal, çeşitli Orta Batı mahkeme salonları ve eyalet meclisi için hazırlanmış olan sekiz kilo plastik patlayıcıyı kullanmıştı. Patlama muazzamdı, zamanlayıcı zalimdi. Ramage, çeşitli zararsız hava malzemesi ve hava kirliliği ölçme cihazlarıyla birlikte buharlaştı.</p>

    <p>Bu arada Boulder’dan göç devam ediyordu.</p>

    <blockquote class="duzyazi_2a">
      <p>771. BİLDİRİ</p>

      <p>6. BÖLGE GİZLİ / ŞİFRELENMİŞ</p>

      <p>KİMDEN: GARETH 6. BÖLGE LITTLE ROCK</p>

      <p>KİME: CREIGHTON’A KUMANDAN</p>

      <p>KONU: KARNAVAL OPERASYONU</p>

      <p>İÇERİK: BRODSKY ETKİSİZ HALE GETİRİLDİ TEKRARLIYORUM BRODSKY ETKİSİZ HALE GETİRİLDİ HALKA AÇIK BİR KLİNİKTE ÇALIŞIRKEN YAKALANDI MAHKEMESİ GÖRÜLDÜ VE VATANA İHANETTEN İDAM EDİLDİ TEDAVİ EDİLENLERDEN BİR KISMİ MÜDAHALE ETMEYE ÇALIŞTI 14 SİVİL VURULDU 6’SI ÖLDÜ 3 ADAMIM YARALANDI HİÇBİRİ AĞIR DEĞİL X 6. BÖLGE’DEKİ KUVVETLER SADECE %40 KAPASİTEYLE GÖREV YAPIYOR AKTİF GÖREVDEKİLERİN %25’İNİN SÜPERGRİBE YAKALANDIĞI TAHMİN EDİLİYOR %15’İ GÖREV BAŞINDAN İZİNSİZ AYRILDI XX YEDEK PLAN F İÇİN EN CİDDİ OLAY XXX CARTHAGE’DA GÖREVLİ ÇAVUŞ T. L. PETERS ACİL GÖREV İÇİN SPRİNGFIELD’A GÖNDERİLDİ VE KENDİ ADAMLARINCA İNFAZ EDİLDİ XXXX BENZER ÖZELLİKTE BAŞKA OLAYLAR OLASI AMA TEYİT EDİLMEDİ DURUM HIZLA KÖTÜLEŞİYOR XXXXX RAPOR SONU</p>

      <p>GARFIELD 6. BÖLGE LITTLE ROCK</p>
    </blockquote>

    <p>Ohio’daki Kent Eyalet Üniversitesi’ne giden iki bin öğrenci, akşam karanlığı göğe anestezi etkisinde masada yatan bir hasta gibi yayılırken savaşa ciddi bir şekilde hazırlanıyordu. İki bin isyancı, ilk mini sömestr yaz okulu öğrencileri, üniversitede gazeteciliğin geleceği sempozyumunun üyeleri, tiyatro grubundan yüz yirmi kişi ve toplantıları süpergribin yaz yangını gibi yayılmasıyla aynı günlere denk gelen Amerika’nın Gelecekteki Çiftçileri’nin Ohio şubesinin iki yüz üyesinden oluşuyordu. Hepsi de dört gün önce, ayın yirmi ikisinde kampusta toplanmıştı. 19.16 - 19.22 arasında bölgedeki polis ekipleri arasında geçen konuşmalar şöyleydi:</p>

    <p>“Ekip 16, Ekip 16, duyuyor musun? Tamam.”</p>

    <p>“Ah, duyuyorum Ekip 20. Tamam.”</p>

    <p>“Alışveriş merkezi tarafından gelen bir grup genç var 16. Yaklaşık yetmiş kişi civarında ve... ah, diğer taraftan gelen bir başka grup görüyorum, Ekip 16... Tanrım, sayıları iki yüzü buluyordur. Tamam.”</p>

    <p>“Ekip 20, burası merkez. Duyuyor musun? Tamam.”</p>

    <p>“Çok iyi duyuyorum merkez. Tamam.”</p>

    <p>“Chumm ve Halliday’i gönderiyorum. Yolu arabanızla kapatın. Başka bir şey yapmayın. Sizi aşıp geçmeye kalkarlarsa karşı koymayın. Karşı koymak yok, anlaşıldı mı? Tamam.”</p>

    <p>“Karşı koymak yok, anlaşıldı merkez. Alışveriş merkezinin doğusundaki askerler ne yapıyor merkez? Tamam.”</p>

    <p>“Ne askeri? Tamam.”</p>

    <p>“Ben de onu soruyorum merkez. Onlar...”</p>

    <p>“Merkez, ben Dudley Chumm. Kahretsin, burası Ekip 12. Özür dilerim, merkez. Burrows Yolu’ndan gelmekte olan bir grup genç var. Sayıları yüz elli civarında. Alışveriş merkezine doğru gidiyorlar. Şarkı söylüyor veya slogan atıyorlar gibi görünüyor. Ama merkez, Tanrım, askerler de görüyoruz. Galiba gaz maskeleri var. Çatışma pozisyonu almışlar. En azından öyle görünüyorlar. Tamam.”</p>

    <p>“Merkezden Ekip 12’ye. Alışveriş merkezinin önünde Ekip 20 ile buluş. Talimatlar aynı. Karşı koymak yok. Tamam.”</p>

    <p>“Anlaşıldı merkez. Gidiyorum. Tamam.”</p>

    <p>“Merkez, burası Ekip 17. Ben Halliday merkez. Duyuyor musun? Tamam.”</p>

    <p>“Duyuyorum 17. Tamam.”</p>

    <p>“Chumm’un arkasındayım. Batı yönünden alışveriş merkezine doğru yaklaşan iki yüz genç daha var. Tıpkı altmışlı yıllardaki gibi pankartlar taşıyorlar. Birinde ASKERLER SİLAHLARINIZI BIRAKIN yazıyor. Diğerinde ise GERÇEK, BÜTÜN GERÇEK, SADECE GERÇEK. Onlar...”</p>

    <p>“Pankartlarda <em>ne</em> yazılı olduğu umurumda değil, 17. Chumm ve Peters’a katılıp yolu kapat. Büyük bir olay çıkarmaya niyetli gibiler. Tamam.”</p>

    <p>“Tamam merkez.”</p>

    <p>“Ben Kampus Güvenlik Şefi Richard Burleigh, kampusun güneyinde konuşlanmış askeri birliklere sesleniyorum. Tekrar ediyorum: Ben Kampus Güvenlik Şefi Richard Burleigh. Görüşmelerimizi dinlediğinizi biliyorum, onun için duymuyormuş numarası yapmayın. Tamam.”</p>

    <p>“Ben Birleşik Devletler Ordusu’ndan Albay Albert Philips. Sizi dinliyoruz, Şef Burleigh. Tamam.”</p>

    <p>“Merkez, burası Ekip 16. Çocuklar bir savaş anıtında toplanıyor. Askerlere dönüyor gibiler. Durum hiç iyi görünmüyor. Tamam.”</p>

    <p>“Ben Burleigh, Albay Philips. Lütfen niyetinizi açıklayın. Tamam.”</p>

    <p>“Kampusta olanları kampus içinde muhafaza etme emri aldım. Tek niyetim, aldığım emre uymak. Bu insanların tek istediği gösteri yapmaksa sorun yok. Ama karantinadan çıkmaya kalkarlarsa başları derde girer. Tamam.”</p>

    <p>“Eminim anlatmak istediğiniz şey...”</p>

    <p>“Ne anlatmak istediysem onu söyledim, Şef Burleigh. Görüşme bitmiştir. Tamam.”</p>

    <p>“Philips! Philips! Cevap ver, kahrolası! Bunlar komünist gerillalar değil! Hepsi birer çocuk! Amerikalı çocuklar! Silahları yok! Onlar...”</p>

    <p>“Ekip 13’ten merkeze. Çocuklar doğruca askerlerin üzerine yürüyor yüzbaşım. Pankartlarını sallıyorlar. Şarkı söylüyorlar. Baez denen kadının söylediği şarkı. Kahretsin, galiba bazıları taş atıyor. Onlara... Tanrım! Ulu Tanrım! Bunu yapamazlar!”</p>

    <p>“Merkezden Ekip 13’e! Neler oluyor?”</p>

    <p>“Dick, ben Chumm. Sana ne olduğunu söyleyeyim. Katliam oluyor. Keşke kör olsaydım da bunu görmeseydim. Orospu çocukları! Çocukları... çocukları biçiyorlar. Makineli tüfeklerle. Görebildiğim kadarıyla hiçbir uyarı yoktu. Vurulmamış olan çocuklar... dağılıyorlar... dört bir yana doğru koşuyorlar. Tanrım! Bir kız yaylım ateşiyle ikiye bölündü! Kan... çimlerin üstünde yetmiş seksen ceset var. Onları...”</p>

    <p>“Chumm! Cevap ver! Ekip 12 cevap ver!”</p>

    <p>“Merkez, burası ekip 17. Duyuyor musun? Tamam.”</p>

    <p>“<em>Seni</em> duyuyorum kahrolası, ama <em>Chumm</em> nerede? Tamam!”</p>

    <p>“Chumm ve... sanırım Halliday... daha iyi görebilmek için araçlarından indiler. Geri dönüyoruz Dick. Askerler birbirine ateş etmeye başlamış görünüyor. Kimin kazandığını bilmiyorum, umurumda da değil. Kazanan kim olursa muhtemelen bir sonraki hamlesi bize saldırmak olacak. Geri <em>dönebilen</em> herkes döndükten sonra bodruma inip cephanelerini bitirmelerini beklemeyi öneriyorum. Tamam.”</p>

    <p>“Kahretsin.”</p>

    <p>“Katliam devam ediyor Dick. Şaka yapmıyorum. Çıkıyorum. Tamam.”</p>

    <p>Yukarıdaki görüşmelerin büyük bölümünde, geri plandan gelen, kamp ateşinde patlayan atkestanelerine benzer silah sesleri duyulabiliyordu. Cılız çığlıklar... ve son kırk saniye boyunca havan toplarının gümbürtüsü de konuşmalara karışmıştı.</p>

    <p class="paragraf">Aşağıdakiler, Güney Kaliforniya’da özel bir yüksek frekans telsiz hattı üzerinden yapılan görüşmenin kaydıdır. Bu görüşme, 19.17’de başlayıp 19.20’de son buldu.</p>

    <p>“Massingill, 10. Bölge. Orada mısın, Mavi Üs? Bu mesajın kodu, Annie Oakley, Acil-artı-10. Oradaysan cevap ver, tamam.”</p>

    <p>“Ben Len, David. Sanırım şifreli konuşmayı bırakabiliriz. Kimse dinlemiyor.”</p>

    <p>“Durum tamamen kontrolden çıktı Len. Her şey. Los Angeles alevler içinde. Bütün şehir ve etrafındaki her şey yanıyor. Adamlarım ya hasta ya isyanda ya görevi izinsiz terk etti ya da sivillerle birlikte yağmalamaya başladı. Bank of America’nın merkez şubesinde, Skylight Room’dayım. Beni yakalamaya çalışan altı yüzden fazla insan var. Çoğu ordu mensubu.”</p>

    <p>“Her şey dağılıyor. Çivisi çıktı.”</p>

    <p>“Anlaşılmadı. Tekrar eder misin?”</p>

    <p>“Boş ver. Çıkabilir misin?”</p>

    <p>“Tanrım hayır. Ama karşıma çıkmayı ilk deneyene gününü göstereceğim. Burada bir yığın tüfek var.”</p>

    <p>“Bol şans David.”</p>

    <p>“Sen de. Olabildiğince dayanmaya çalış.”</p>

    <p>“Öyle yapacağım.”</p>

    <p>“Emin deği...”</p>

    <p>Sözlü iletişim burada son bulmakta. Çarpma sesi, bükülen metalin ve kırılan camın gürültüsü duyuluyor. Bağırış çağırış. Tabanca sesleri. Ardından, telsizin çok yakınından, bir tüfeğin sesine benzeyen şiddetli patlamalar. Bağırış çağırışlar yakınlaşıyor. Seken bir kurşunun vızıltısı, telsizin çok yakınında bir çığlık, boğuk bir darbe sesi ve sessizlik.</p>

    <p class="paragraf">Aşağıdakiler, San Francisco’da düzenli bir ordu birliğinden alınan görüşme kaydıdır. Görüşme 19.28’de başlamış, 19.30’da sona ermiştir.</p>

    <p>“Askerler ve kardeşler! Telsiz istasyonunu ve kumanda merkezini ele geçirdik! Size baskı yapıp zulmedenler öldü! Dakikalar öncesine kadar Birinci Sınıf Çavuş Roland Gibbs olan ben Kardeş Zeno, kendimi Kuzey Kaliforniya Cumhuriyeti’nin ilk başkanı ilan ediyorum! Kontrol bizde! Kontrol bizde! Üstleriniz emirlerime karşı gelmenizi isterse onları sokak köpekleri gibi vurun! Köpekler gibi! Götü boklu karılar gibi! Kaçanların isimlerini, rütbelerini ve seri numaralarını kaydedin! Kuzey Kaliforniya Cumhuriyeti’ne başkaldırmak ve ihanet etmekten bahsedenlerin isimlerini bildirin! Yeni bir gün doğuyor! Zalimlerin devri kapandı! Biz...”</p>

    <p>Makineli tüfek gürültüsü. Çığlıklar. Patırtılar. Silah sesleri, artan çığlıklar, makineli tüfeğin takırtısı. Giderek zayıflayan, uzun bir inilti. Üç saniyelik sessizlik.</p>

    <p>“Ben Birleşik Devletler Ordusu’ndan Binbaşı Alfred Nunn. San Francisco’daki Birleşik Devletler askeri kuvvetlerinin geçici komutasını üstlenmiş bulunuyorum. Komuta merkezindeki vatan hainlerinin icabına bakılmıştır. Komuta bende, tekrarlıyorum, komuta bende. Süregelen operasyon devam edecek. Kaçaklar ve bozguncular daha önce olduğu gibi cezalandırılacak: olağanüstü önlemler, tekrar ediyorum, olağanüstü önlemler. Şimdi ben...”</p>

    <p>Daha fazla silah sesi. Bir çığlık.</p>

    <p>Arka plan: <em>“...hepsini! Gebertin! Savaş domuzlarına ölüm...”</em></p>

    <p>Yoğun silah patlamaları. Ardından sessizlik.</p>

    <p class="paragraf">Portland, Maine’de hâlâ televizyon seyredecek kadar iyi durumda olan ve WCSH-TV kanalını izleyenler saat 21.16’da, beline doladığı pembe deri parçası ve asker kepi dışında çıplak, hasta olduğu açıkça belli olan, iri yarı bir zenci adamın altmış iki kişiyi infaz etmesini kanlarını uyuşturan bir dehşetle gördü.</p>

    <p>Zenci olan meslektaşları da aynı şekilde bellerine deri parçaları dolamış ve bir zamanlar ordu mensubu olduklarını gösteren rütbe belirten rozetler takmışlardı. Ellerinde otomatik ve yarı otomatik silahlar vardı. Bir zamanlar stüdyodaki izleyicilerin <em>Dolarlar için Arayın</em> programını ve yerel politik tartışmaları izlediği alan, siyah “cunta”nın diğer üyeleriyle dolmuştu. Haki üniformalar içinde yaklaşık iki yüz asker, ellerinde tabancalar ve tüfeklerle duruyordu.</p>

    <p>Kömür karası suratıyla tezat oluşturan bembeyaz, düzgün dişlerini göstererek sürekli sırıtan iri yarı zenci, elinde otomatik 45’liğiyle büyük, camdan bir çarkın yanında duruyordu. Çok uzun süre önceymiş gibi görünen bir zamanda o çark, <em>Dolarlar için Arayın</em> programı için kullanılmaktaydı ve içi telefon rehberinden kesilmiş kâğıt parçalarıyla doluydu.</p>

    <p>Dev zenci, çarkı çevirdi ve içinden bir sürücü ehliyeti alarak yüksek sesle okudu. “Er Franklin Stern, öne çıkın lütfen.”</p>

    <p>Bu işte acemi olduğu açıkça belli olan kameramanın ani geçişlerle gösterdiği izleyicileri abluka altına almış olan silahlı adamlar, isim kartlarına bakmaya başladı.</p>

    <p>Nihayet on dokuzundan fazla göstermeyen, sarışın bir genç adam çığlıklar ve itirazlar arasında kolundan çekilerek set alanına götürüldü. Zenci adamlardan ikisi, genci zorla diz çöktürdü.</p>

    <p>İri yarı adam sırıttı, hapşırdı, balgam tükürdü ve otomatik 45’liği Er Stern’ün şakağına dayadı.</p>

    <p>“Hayır!” diye haykırdı Stern çılgınca. “Sizinle geleceğim. Yemin ederim, sizinle...”</p>

    <p>“Baba, oğul ve kutsal ruh adına,” dedi iri yarı zenci sırıtarak ve tetiği çekti. Er Stern’ün zorla diz çöktürüldüğü alanın gerisinde kan ve beyin parçacıklarından oluşan geniş bir leke vardı. Şimdi kendi kanı ve beyin parçaları da onlara eklenmişti.</p>

    <p>Şap.</p>

    <p>Zenci adam tekrar hapşırdı. Şiddetiyle neredeyse düşecekti. Kontrol odasında bulunan bir başka zenci (beyaz şortlu ve yeşil şapkalı) ALKIŞ düğmesine bastı ve stüdyodaki izleyicilerin önünde bir ışıklı levha yandı. Seyirci/tutsakların etrafını çevirmiş olan zenciler tüfeklerini tehditkâr bir ifadeyle kaldırınca yüzleri dehşetle kâğıt gibi bembeyaz olmuş tutsak beyaz askerler çılgınca alkışlamaya başladı.</p>

    <p>“Sıradaki!” diye bağırdı beline deri parçası dolamış olan zenci adam boğuk sesle ve çarkı tekrar çevirerek bir başka kimlik aldı. “Çavuş Roger Peterson öne çıkın lütfen.”</p>

    <p>Seyirciler arasında biri ulurcasına bir ses çıkardıktan sonra çaresizce arka kapılara ulaşmaya çalıştı. Saniyeler içinde sahneye getirildi. O karmaşada, üçüncü sırada durmakta olan bir adam göğsündeki isim kartını çıkarmaya çalıştı. Bir patlama oldu ve adam, alnında bir kurşun deliğiyle oturduğu koltuğa yığılıverdi. Gözleri, program öldüresiye sıkıcıymış gibi camlaşmıştı.</p>

    <p>Bu gösteri saat on kırk beşe kadar devam etti. O dakikada, maskeler takmış, makineli tüfekler taşıyan dört manga asker stüdyoya daldı. Ölmekte olan iki asker grubu arasında anında bir çatışma başladı.</p>

    <p>Üstünde sadece deri parçası olan zenci adam, bedeni kurşunlarla delik deşik, küfürler savurarak, terler içinde yere yığıldı. Düşerken silahındaki kurşunları yere boşaltmıştı. İki numaralı kamerayla çekim yapan hain, karnından vuruldu. Dökülen bağırsaklarını toplamak için eğilince kamera yavaşça döndü ve izleyicilere cehennemden bir sahne gösterdi. Yarı çıplak asiler ateşe karşılık veriyor, maskeli askerler stüdyoyu tarıyordu. Arada kalan silahsız askerlerse kurtarılacakları yerde ölümlerine hızlandırılmış tarifeyle gönderiliyordu.</p>

    <p>Yüz hatları panikle çarpılmış, havuç gibi kızıl saçlı genç bir adam, bir sirk cambazı gibi koltuklar üzerinden sıçrayarak altı sıra ilerlemişti ki bacakları kurşunlarla biçildi. Diğerleri, temel eğitimde öğrendikleri üzere koltuk sıraları arasındaki halı kaplı koridorlara yüzükoyun yatmış, uçuşan kurşunlardan kaçınmaya çalışıyordu. Saçları kırlaşmaya yüz tutmuş, ileri yaşlarda bir çavuş ayağa fırlayarak kollarını bir program sunucusu gibi iki yana açtı ve avazı çıktığı kadar bağırdı: <em>“DURUUUN!”</em> İki taraftan yağmur gibi yağan kurşunlarla ipleri çekiştirilen bir kukla gibi sarsıldı. Silahların patlaması ve ölenlerle yaralıların çığlıkları, kontrol odasındaki ses göstergelerinin iğnesini 50 desibelin üstüne getirmişti.</p>

    <p>Kamerayı kullanan asker, kamerayı kontrol eden kolun üzerine düşmüştü. İzleyiciler artık sadece tavanı görebiliyordu. Silah sesleri beş dakika sonra azaldı ve sadece seyrek patlamalar duyuldu. Ardından onlar da kesildi. Sadece çığlıklar devam ediyordu.</p>

    <p>Saat on biri beş geçe evlerdeki televizyonların ekranlarındaki tavan görüntüsü yerini televizyona sıkkınca bakan çizgi bir adama bıraktı. Çizgi televizyonun ekranında şöyle yazıyordu: KUSURA BAKMAYIN, BİR SORUN YAŞIYORUZ!</p>

    <p>Gecenin sona erdiği o dakikalarda bu, neredeyse herkes için geçerliydi.</p>

    <p class="paragraf">Des Moines’te, saat 23.30’da, her tarafı dini çıkartmalarla kaplı –İSA’YI SEVİYORSANIZ KORNA ÇALIN ve benzerleri– eski bir Buick terk edilmiş yollarda ısrarla ilerliyordu. O günün erken saatlerinde Des Moines’te bir yangın olmuş, Hull Caddesi’nin güneyinde kalan hemen her yer ve Grandview Junior Üniversitesi yanmıştı. Daha sonra şehir merkezini altüst eden bir ayaklanma çıkmıştı.</p>

    <p>Güneş batınca yollar, çoğu yirmi beş yaşın altında olan motosikletli gençlerle dolmuştu. Camları kırmışlar, televizyon çalmışlar, depolarını bedava benzinle doldurmuşlardı. Caddeler şimdi boştu. Bazıları –çoğunlukla motorcular– 80. Karayolu’na çıkmış, ama süpergribe yakalanmış ya da karanlığın çökmesiyle hastalığın dehşetine teslim olmuş çoğunluk, evlerine kapanıp kapılarını kilitlemişti. Des Moines şimdi devasa bir Noel partisinin ertesindeymiş gibi görünüyordu. Lastikleri yoldaki cam parçalarını ezerek ilerleyen Buick, On Dördüncü Cadde’den batıya, Euclid Caddesi’ne döndü ve burun buruna çarpışmış, tamponları başarılı bir çifte cinayetin ardından bir arada kalmış âşıklar gibi birbirine geçmiş halde yolda hareketsizce yatan iki arabanın yanından geçti. Buick’in tepesindeki hoparlörden eski bir plağın açılış cızırtılarına benzer sesler yükseldi, ardından “Keep on the Sunny Side”ı söyleyen Mother Maybelle Carter’ın sesi bomboş caddeyi doldurdu.</p>

    <blockquote class="siir">
      <p><em>“Güneyli tarafta kalın,</em></p>

      <p><em>Daima iyiyi düşünün,</em></p>

      <p><em>Hayata iyi yanından bakın,</em></p>

      <p><em>Çok sorununuz olsa da</em></p>

      <p><em>Yokmuş gibi gelecek</em></p>

      <p><em>Hayata iyi yanından bakarsanız...”</em></p>
    </blockquote>

    <p>Eski Buick sekizler ve daireler çizerek, bazen aynı blok etrafında üç dört kez dönerek ilerlemeye devam etti.</p>

    <p>Bir tümsek üstünden (ya da bir ceset) geçtiğinde plak atlıyordu.</p>

    <p>Buick gece yarısına yirmi dakika kala sağa çekti ve durdu. Sonra tekrar ilerlemeye başladı. Hoparlörden şimdi “The Old Rugged Cross”u söyleyen Elvis Presley’in sesi yükseliyordu. Rüzgâr ağaçlar arasından eserek yanıp kül olmuş okulun kalıntılarından yükselen dumanları dağıttı.</p>

    <p class="paragraf">Başkanın saat 21.00’de yaptığı ve pek çok bölgede izlenemeyen konuşmadan: “...bunun gibi, büyük bir ülkenin yapması gerektiği gibi, karanlık bir odada kalmış küçük bir çocuk gibi, gölgelerin üzerine atlayamayız; ama bu ciddi grip salgınını hafife de alamayız. Sevgili Amerikalılar, sizlere evinizden çıkmamanızı öneriyorum. Kendinizi iyi hissetmiyorsanız yatağınızda kalın, bir aspirin alın ve bolca su için. <em>En fazla</em> bir hafta sonra kendinizi mutlaka daha iyi hissedeceksiniz. Size bu akşamki konuşmamın başında söylediklerimi tekrarlayayım: Bu grip salgınının ölümcül olduğu kesinlikle doğru değil. Görülen vakaların çoğunda hastanın bir hafta sonra iyileştiği gözlemleniyor. Ayrıca...”</p>

    <p>[öksürük krizi]</p>

    <p>“...ayrıca, hükümet karşıtı bazı kötü niyetli gruplarca çıkarılmış, bu grip virüsünün askeri amaçla kullanılmak üzere hükümet tarafından üretilmiş olduğuna dair korkunç bir dedikodu var. Sevgili Amerikalılar, bu düpedüz bir iftiradır, bunu burada açıkça belirtmek istiyorum. Bu ülke, zehirli gaz, sinir gazı ve biyolojik silahlara karşı yenilenmiş Cenevre Antlaşması’na imza atmıştır. Ne şimdi, ne de daha önce...”</p>

    <p>[art arda hapşırıklar]</p>

    <p>“...Cenevre Konvansiyonu’nda yasaklanmış herhangi bir maddenin üretiminde pay sahibi olduk. Bu sadece orta ciddiyette bir grip salgını; ne eksik ne fazla. Bu gece Rusya ve Kızıl Çin’in de dahil olduğu birçok ülkede salgının görüldüğü haberini aldık. Bu yüzden sizden...”</p>

    <p>[öksürükler hapşırıklar]</p>

    <p>“...sizden sükûnetinizi korumanızı ve hâlâ iyileşmemiş olanların bu haftanın sonunda veya önümüzdeki haftanın başında en yakın sağlık merkezinde aşı olabileceklerini bilmenizi istiyoruz. Ulusal Koruyucular birçok bölgede görev alarak nüfusu yağmacılara, holiganlara, haydutlara karşı korumakta. Ama bazı şehirlere ordu tarafından ‘el konduğu’ veya haberlere müdahale edildiği kesinlikle yalan. Sevgili Amerikalılar, bu yalanlara prim vermeyi...”</p>

    <p class="paragraf">Atlanta’daki First Baptist Kilisesi’nin duvarına kırmızı sprey boyayla şöyle yazılmıştı:</p>

    <p>“Sevgili İsa. Seninle yakında görüşeceğiz. Dostun Amerika. Not: Umarım hafta sonuna kadar boş yer açılır.”</p>
  </div>
</body>
</html>
