<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">66. Bölüm</h2>

    <p>Lloyd Henreid, Nadine Cross’un belki de çok önce görmüş olması gereken bazı gerçekleri kavramaya başladığı sırada Cub Bar’da oturmuş iskambil falı bakıyor ve hile yapıyordu. Sinirleri bozuktu. O gün Indian Springs’te bir yangın çıkmış, bir kişi ölmüş, üç kişi yaralanmıştı. Yaralılardan birinin durumu ağırdı, kurtulamayacak gibiydi. Vegas’ta bu tür ağır yanıkları tedavi edebilecek kimse yoktu.</p>

    <p>Haberi Carl Hough getirmişti. Cinleri tepesindeydi ve hafife alınacak bir adam değildi. Salgından önce Ozark Havayolları’nda pilotluk yapan eski bir denizciydi ve istese bir eliyle içkisini hazırlarken diğer eliyle Lloyd’u ikiye bölebilirdi. Dediğine göre Carl uzun süren ve dalgalı bir seyir gösteren kariyeri boyunca birkaç kişi öldürmüştü ve Lloyd, ona inanıyordu. Carl’dan fiziksel olarak korkuyor değildi; adam çok iri ve dişli biriydi ama batıdaki herkes gibi Yürüyen Adam’dan çekiniyordu ve Lloyd’un boynunda onun tılsımı vardı. Ama Carl pilotlardan biriydi, bu yüzden konuya diplomatik yaklaşmak gerekiyordu. Gariptir ki Lloyd başarılı bir diplomattı. Referansı basit ama olağanüstüydü: Poke Freeman adında bir kaçıkla haftalar boyunca yaşamış ve hayatta kalmayı başarmıştı. Ayrıca aylardır Flagg’in yanındaydı ve hâlâ nefes alıp verebiliyordu, üstelik aklı başındaydı.</p>

    <p>Carl 12 Eylül günü saat iki civarında, kolunun altında motosiklet kaskıyla gelmişti. Sol yanağında çirkin bir yanık vardı, bir elinin derisi su toplamıştı. Bir yangın çıkmıştı. Kötüydü, ama yine de ucuz atlattıkları söylenebilirdi. Bir yakıt tankeri infilak etmiş, bütün pist yanan petrolle kaplanmıştı.</p>

    <p>“Pekâlâ,” demişti Lloyd. “Esas adama haber veririm. Yaralılar revirde mi?”</p>

    <p>“Evet, revirdeler. Ama Freddy Campanari’nin sabaha sağ çıkacağını sanmıyorum. Geriye iki pilot kalıyor, Andy ve ben. Ona bunu da söyle. Ayrıca söylemeni istediğim başka bir şey daha var. O, Çöpçü Adam denen herifin <em>gitmesini</em> istiyorum. O varsa ben yokum.”</p>

    <p>Lloyd, Carl Hough’a bakmıştı. “Öyle mi?”</p>

    <p>“Kesinlikle!”</p>

    <p>“Sana şu kadarını söyleyeyim Carl. Mesajını Flagg’e iletemem. <em>Ona</em> emir vereceksen buyur kendin yap.”</p>

    <p>Carl aniden biraz korkmuş ve şaşkın görünmüştü. Korku onun gibi bir adamın üstünde eğreti duruyordu. “Haklısın. Çok yorgunum, sadece bu Lloyd. Ve yangın hepimizi kötü etkiledi. Yüzüm fena yandı. Acısını senden çıkarmak istememiştim.”</p>

    <p>“Önemli değil dostum. Ben bunun için buradayım.” Bazen olmamayı diliyordu. Başı ağrımaya başlamıştı bile.</p>

    <p>“Ama gitmesi gerek,” demişti Carl. “Ona söylemem gerekirse söylerim. O siyah taşlardan Çöpçü’de de var, biliyorum. Herhalde Uzun Adam’ın gözdelerinden biri. Ama dinle.” Carl oturup kaskını bakara masasının üstüne koydu. “Yangının sorumlusu Çöpçü. Esas adamın gözdelerinden biri <em>pilotları</em> ateşe vermeye kalkarsa uçakları nasıl uçuracağız?”</p>

    <p>Gelip geçmekte olan birkaç kişi Lloyd ve Carl’ın oturduğu masaya huzursuzca bakmıştı. “Sesini alçalt Carl.”</p>

    <p>“Tamam. Ama sorunu anladın, değil mi?”</p>

    <p>“Çöpçü’nün yaptığından kesinlikle emin misin?”</p>

    <p>“Bak şimdi,” demişti Carl hafifçe öne eğilerek. “Garajdaydı. Uzun bir süre orada kaldı. Onu sadece ben değil herkes gördü.”</p>

    <p>“Çölde bir yerlere gittiğini sanıyordum. Aramak için...”</p>

    <p>“Eh, geri dönmüş işte. Götürdüğü çöl aracına bir sürü şey doldurup getirmiş. Nereden bulduğunu Tanrı bilir, benim bilmediğim kesin. Neyse, kahve molasında herkesi esir aldı. Nasıl olduğunu biliyorsun. Çocuklar için şekerleme neyse onun için silahlar o.”</p>

    <p>“Biliyorum.”</p>

    <p>“Bize gösterdiği son silah, şu yangın başlatan fitillerdendi. Bir anda fosfor fışkırtıyor. Sonra boyutuna bağlı olarak yarım saat ila kırk dakika arası bir süre sonra alev alıyor. Tamam mı? Anladın, değil mi? Elindeki aletten bir anda alevler çıkıverdi. Küçüktü ama çok yoğundu.”</p>

    <p>“Evet.”</p>

    <p>“Her neyse, Çöpçü salyaları akarak bize bunu hevesle gösterirken Freddy Campanari, ‘Ateşle oynayanlar gece yatağını ıslatırmış Çöpçü,’ dedi. Sonra Steve Tobin, onu bilirsin, çok komik bir heriftir, ‘Kibritlerinizi saklasanız iyi olur, Çöpçü geri döndü,’ dedi ve Çöpçü birden tuhaflaştı. Etrafına bakındı ve kendi kendine bir şeyler mırıldandı. Tam yanında oturuyordum galiba, ‘İhtiyar Semple’ın emeklilik çekini daha fazla sormayın,’ dedi. Sana bir anlam ifade ediyor mu?”</p>

    <p>Lloyd başını iki yana sallamıştı. Çöpçü Adam’a dair hiçbir şeyi anlamlandıramıyordu zaten.</p>

    <p>“Sonra öylece çekip gitti. Bize gösterdiği şeyleri toplayıp ayrıldı. Hepimiz kendimizi kötü hissettik. Onu kırmak istememiştik. Adamların çoğu onu gerçekten sever. Ya da severdi. Küçük bir çocuk gibi, biliyorsun, değil mi?”</p>

    <p>Lloyd başını sallamıştı.</p>

    <p>“Bir saat sonra kahrolası yakıt tankeri roket gibi havaya uçuverdi. Parçaları toparlarken Çöpçü’nün çöl aracıyla kışla binasının yanında durmuş, dürbünle bizi izlemekte olduğunu fark ettim.”</p>

    <p>“Kanıtın bu mu?” diye sormuştu Lloyd rahatlayarak.</p>

    <p>“Hayır. Bu kadar olsa gelip seni rahatsız etmezdim Lloyd. Ama onu görünce tankerin <em>nasıl</em> havaya uçtuğunu düşünmeye başladım. Yangın çıkaran fitil tıpkı bunun gibi işler için kullanılır. Vietnam’da benzer saldırılara çoğu kez rastlamıştım. Egzoz borusuna sokarlardı. Vakti dolunca kendi patlar, dolmadan biri tankeri çalıştıracak olursa boru ısınınca patlardı. Her iki şekilde de araç kaçınılmaz bir şekilde havaya uçardı. Tek uymayan nokta şuydu: garajda daima bir düzine yakıt tankeri bulunur ve bunları belli bir düzene göre kullanmayız. Bu yüzden zavallı Freddy’yi revire götürdükten sonra John Waite ile birlikte oraya geri döndük. John garajdan sorumlu olduğu için kendini yiyip bitiriyordu. Çöpçü’yü patlamadan önce orada görmüş.”</p>

    <p>“Çöpçü Adam olduğundan emin miymiş?”</p>

    <p>“Kolunu kaplayan yanık izleri yüzünden onu başkasıyla karıştırmak pek mümkün değil, ya sence? Neyse, o an kimse kondurmadı. Orada burada dolanıyordu. Zaten her zaman yaptığı şey bu değil mi?”</p>

    <p>“Evet, öyle denebilir herhalde.”</p>

    <p>“John ile diğer tankerleri kontrol etmeye başladık. Bir de ne görelim? Bütün hepsinde birer yangın fitili var! Yakıt depolarının hemen altındaki egzoz borularına yerleştirmiş. Kullanılan tankerin egzoz borusu ısınınca fitil sana bahsettiğim gibi ateşlenmiş. Diğer tankerler de infilak etmek üzereydi. İki üç tanesinden duman tütmeye başlamıştı bile. Bazıları boştu ama en az beşi, jet yakıtıyla doluydu. On dakika gecikmiş olsaydık bütün üs havaya uçacaktı.”</p>

    <p><em>Tanrım,</em> diye düşünmüştü Lloyd kasvetle. <em>Gerçekten çok kötü. Olabileceklerin neredeyse en kötüsü.</em></p>

    <p>Carl derisi su toplamış olan elini kaldırmıştı. “Bu kızgın bir fitili çıkarırken oldu. Şimdi Çöpçü’nün neden gitmesi gerektiğini anladın mı?”</p>

    <p>“Belki biri, o küçük su dökmeye gittiği sırada fitilleri çalmıştır,” demişti Lloyd kendi de söylediğine inanmayarak.</p>

    <p>“Öyle olmadı,” demişti Carl sabırlı bir şekilde. “Oyuncaklarıyla hava atarken biri kalbini kırdı ve o da hepimizi yakmaya çalıştı. Ve neredeyse başarıyordu. Bu duruma müdahale edilmeli Lloyd.”</p>

    <p>“Tamam Carl.”</p>

    <p>Öğleden sonrasını etraftakilere Çöpçü’yü sorarak geçirmişti, onu gören olmuş muydu, nereye gittiğini bilen var mıydı? Aldığı karşılık sakıngan bakışlar ve olumsuz cevaplar olmuştu, olanlar duyulmuştu. Belki böylesi daha iyiydi. Çöpçü Adam’ı gören, esas adamın gözüne girmek için hiç vakit kaybetmeden haber verirdi. Ama Lloyd’un içinden bir ses, Çöpçü’yü kimsenin görmeyeceğini söylüyordu, onlara küçük bir ders vermeye kalkmış ve gerisingeri çöle dönmüştü.</p>

    <p>Önünde dizili olan iskambil kâğıtlarına baktı ve hepsini birden yere saçma isteği duydu. Onun yerine tekrar hile yaparak bir as çıkardı ve devam etti. Fark etmiyordu. Flagg, onu istediği zaman çağırıp getirirdi. Sevgili Çöpçü’nün sonu tıpkı Hec Drogan gibi çarmıha gerilmek olacaktı. Ne şanssızlık.</p>

    <p>Ama içten içe merak da ediyordu.</p>

    <p>Son zamanlarda hiç hoşuna gitmeyen şeyler olmuştu. Mesela Dayna olayı. Flagg’in ondan haberi vardı, ama kız konuşmamıştı. Her nasılsa kendini öldürmeyi başarmış, üçüncü casus hakkında bilgi edinmelerine fırsat vermemişti.</p>

    <p>Bu da başka bir meseleydi. <em>Flagg</em> üçüncü casusun kim olduğunu nasıl bilmezdi? İhtiyarı bilmişti, çölden döndüğü sırada Dayna’yı da biliyordu ve icabına tam olarak nasıl bakacağını onlara söylemişti. Ama işe yaramamıştı.</p>

    <p>Ve şimdi de Çöpçü Adam.</p>

    <p>Çöpçü alelade biri değildi. Belki eski günlerde öyleydi ama artık öyle değildi. Tıpkı Lloyd gibi o da Kara Adam’ın tılsımını taşıyordu. Flagg’in Los Angeles’ta ukala avukatın beynini kızarttıktan sonra ellerini Çöpçü’nün omuzlarına koyup ona gördüğü rüyaların gerçek olduğunu şefkatli bir sesle söylediğine tanık olmuştu. Ve Çöpçü, ona fısıldamıştı. “Sana canım feda.”</p>

    <p>Lloyd aralarında başka neyin geçmiş olabileceğini bilmiyordu ama görünüşe bakılırsa Çöpçü çölde Flagg’in izniyle dolaşıyordu. Ve şimdi de alıp başını gitmişti.</p>

    <p>Ve bu da akla pek çok soru getiriyordu.</p>

    <p>Lloyd bu yüzden akşamın dokuzunda tek başına orada oturmuş, hile yaparak fal bakıyor ve sarhoş olmayı diliyordu.</p>

    <p>“Bay Henreid?”</p>

    <p><em>“Ne var?”</em> Başını kaldırıp bakınca güzel yüzlü, dudaklarını sarkıtmış bir kız gördü. Dar, beyaz bir şort giymişti. Üstündeki bluz göğüs uçlarını zar zor örtüyordu. Seks düşkünü bir tip olduğu her halinden belliydi ama o sırada solgun ve gergin, neredeyse hasta gibi görünüyordu. Sürekli tırnaklarını kemiriyordu. Lloyd, kızın bütün tırnaklarının yenmiş olduğunu gördü. “Ne.”</p>

    <p>“Şey... Bay Flagg’le görüşmem lazım,” dedi kız. Sesinin kuvveti cümleye başlar başlamaz azaldı ve bir fısıltıya dönüştü.</p>

    <p>“Demek öyle? Beni ne sandın, sekreteri mi?”</p>

    <p>“Ama... dediler ki... size gelmeliymişim.”</p>

    <p>“Kim dedi?”</p>

    <p>“Şey, Angie Hirschfield. O dedi.”</p>

    <p>“Adın ne?”</p>

    <p>“Julie.” Kıkırdadı ama bu sadece refleksti. Yüzündeki ürkek ifade hâlâ silinmemişti. Lloyd şimdi ne gibi bir sorunla karşılaşacağını bezgince merak etti. Bunun gibi bir kız çok önemli olmadıkça Flagg’i sormazdı. “Julie Lawry.”</p>

    <p>“Peki, Julie Lawry, Flagg şu an Las Vegas’ta değil.”</p>

    <p>“Ne zaman dönecek?”</p>

    <p>“Bilmiyorum. Kafasına göre gelip gider. Bana hesap vermez. Söyleyeceğin ne varsa bana söyle, döndüğünde ona iletirim.” Kız, şüpheli bir ifadeyle bakınca o gün Carl Hough’a söylediklerini tekrarladı. “Ben bunun için buradayım.”</p>

    <p>“Tamam.” Ardından çabucak ekledi. “Önemli bir şeyse size benim haber verdiğimi söylersiniz. Julie Lawry.”</p>

    <p>“Pekâlâ.”</p>

    <p>“Unutmazsınız, değil mi?”</p>

    <p>“Of, <em>unutmam!</em> Söyle neymiş?”</p>

    <p>Kız dudak sarkıttı. “Bu kadar sert olmak zorunda değilsiniz.”</p>

    <p>Lloyd içini çekti ve elindeki kartları masaya bıraktı. “Doğru,” dedi. “Değilim galiba.”</p>

    <p>“O dilsiz var ya. Buralardaysa bence kesin casusluk ediyor. Bilmeniz iyi olur diye düşündüm.” Gözlerinde zalim bir pırıltı belirdi. “Orospu çocuğu bana silah doğrultmuştu.”</p>

    <p>“Hangi dilsiz?”</p>

    <p>“Şey, geri zekâlıyı görünce dilsiz de buradadır diye düşündüm. Aslında bizim aramızda işleri yok. Herhalde diğer taraftan gelmişlerdir.”</p>

    <p>“Demek öyle düşündün?”</p>

    <p>“Evet.”</p>

    <p>“Eh, neden bahsettiğine dair en ufak bir fikrim bile yok. Uzun bir gündü ve yorgunum. Mantıklı bir şeyler söylemezsen gidip yatacağım Julie.”</p>

    <p>Julie oturup bacak bacak üstüne attı ve Lloyd’a, Nick Andros ve Tom Cullen ile kendi memleketi olan Pratt, Kansas’ta karşılaşmasını anlattı. Pepto-Bismol’den (“Sadece gerzekle birazcık dalga geçeyim demiştim ama sağır dilsiz herif bana tabanca doğrulttu!”) bahsetti. Giderlerken arkalarından ateş ettiğini bile söyledi.</p>

    <p>“Bütün bunlar ne anlama geliyor?” diye sordu Lloyd, kız anlatmayı bitirince. “Casus” lafı ilgisini çekmiş ama geri kalanı dinlerken sıkıntıdan patlamıştı.</p>

    <p>Julie yine surat astı ve bir sigara yaktı. “<em>Söyledim ya.</em> O geri zekâlı şimdi <em>burada.</em> Bahse girerim casusluk yapıyordur.”</p>

    <p>“İsmi Tom Cullen mı demiştin?”</p>

    <p>“Evet.”</p>

    <p>Lloyd’un zihninde belli belirsiz bir görüntü canlandı. Cullen sarışın, iri yarı bir adamdı. Birkaç tahtası eksikti ama bu kaltağın abarttığı kadar kötü değildi. Daha fazlasını hatırlamaya çalıştı fakat başaramadı. Günde hâlâ altmış ila yüz kişi Las Vegas’a akın ediyordu. Artık gelenleri takip etmek imkânsızlaşmıştı ve Flagg nüfusun daha da büyük bir hızla artacağını söylemişti. Vegas sakinlerinin kaydını tutmakla görevli Paul Burlson’a gidip şu Cullen denen adam hakkında daha fazla bilgi almaya çalışabilirdi.</p>

    <p>“Onu tutuklayacak mısınız?” diye sordu Julie.</p>

    <p>Lloyd, ona baktı. “Başımdan gitmezsen seni tutuklayacağım.”</p>

    <p>Kız, ona dik dik bakarak ayağa fırladı. Kısacık beyaz şortu, bacaklarını çenesine kadar çıkıyormuş gibi gösteriyordu. “Sana <em>iyilik</em> yapmaya çalışanda suç!”</p>

    <p>“Bakarım.”</p>

    <p>“Yaa, evet, hep aynı hikâye.”</p>

    <p>Kalçası gururlu küçük daireler çizerek sert adımlarla uzaklaştı.</p>

    <p>Lloyd, onu şaşkınlıkla izledi. Onun gibi kızlardan dünyada çok fazla olduğunu düşünüyordu, salgından sonra bile. Elde edilmeleri kolaydı ama sonradan çıkarabilecekleri tırnaklarına dikkat etmek gerekirdi. Çiftleşmeden sonra erkeğini yiyen örümceklerle uzaktan akraba olmalıydılar. Aradan iki ay geçmesine rağmen hâlâ o dilsiz adama kin güdüyordu. İsmi ne demişti? Andros mu?</p>

    <p>Arka cebinden yıpranmış siyah kaplı bir defter çıkardı, parmağının ucunu diliyle ıslattı ve boş bir sayfa açtı. Bu onun hafıza defteriydi ve kendine yazdığı notlarla doluydu. İçinde Flagg’le görüşmeye gitmeden önce tıraş olmaktan morfin ve kodeini kaybetmeye başlamadan Las Vegas’taki eczanelerdeki ilaçların dökümünü yapmaya varana dek önem derecesi farklı pek çok hatırlatma notu vardı. Yakında yeni bir deftere geçmesi gerekecekti.</p>

    <p>İlkokul öğrencilerininkini andıran iri harfli el yazısıyla notunu aldı: <em>Nick Andros veya Androtes... dilsiz. Şehirde mi?</em> Ve altına: <em>Tom Cullen. Paul’e danış.</em> Küçük defteri cebine koydu. Kara Adam, altmış kilometre kuzeydoğuda yıldızların ışığı altında uzatmalı nişanlısı Nadine Cross ile gerdeğe girmişti. Nick Andros’un bir arkadaşının Vegas’ta olduğunu öğrenmek çok ilgisini çekerdi.</p>

    <p>Ama uyudu.</p>

    <p>Lloyd, Julie Lawry’yi, kinini ve sıkı küçük kıçını unutup kasvetli bir ifadeyle falına döndü. Tekrar hile yaptı ve ona söylediğinde Flagg’in Çöpçü Adam hakkında ne diyebileceğini –veya yapabileceğini– sıkıntıyla düşündü.</p>

    <p class="paragraf">Tom Cullen, Julie Lawry vatandaşlık görevi olarak gördüğü bir şeyi yaptığı için ağzına sıçıldığını düşünerek Cub Bar’dan sinirli bir şekilde ayrıldığı sırada şehrin diğer tarafında bir pencerenin önünde durmuş, dalgınca aya bakıyordu.</p>

    <p>Vakit gelmişti.</p>

    <p>Dönüş vaktiydi.</p>

    <p>Bu daire, Boulder’daki evi gibi değildi. İçi mobilyalıydı ama dekore edilmemişti. Duvarlara tek bir poster bile yapıştırmamış, piyano teliyle tavana tek bir doldurulmuş kuş bile asmamıştı. Burası sadece yolculukta bir duraktan ibaretti ve artık gitme vakti gelmişti. Mutluydu. Buradan nefret etmişti. Burnuna sürekli adını bir türlü koyamadığı bir çürük kokusu geliyordu. İnsanlar çoğunlukla iyiydi, hatta bazılarını Boulder’dakiler kadar sevmişti. Bunların arasında Angie ve Dinny de vardı. Kimse geç kavradığı için onunla dalga geçmemişti. Ona bir iş vermişler, arada şakalaşmışlar, hatta öğle yemeklerini değiş tokuş etmişlerdi. Gördüğü kadarıyla Boulder’dakilerden pek farkları olmayan iyi insanlardı ama...</p>

    <p>Üstlerine o <em>koku</em> sinmişti.</p>

    <p>Hepsi de bekliyor ve gözlüyor gibiydi. Bazen üstlerine garip bir sessizlik çöker, hepsi aynı huzursuz edici rüyayı görüyormuşçasına gözleri camlaşırdı. Her söyleneni hiçbir açıklama istemeden veya sebebini sormadan yaparlardı. Sanki hepsi mutluluk maskeleri takmıştı, ama maskenin gerisindeki gerçek yüzleri, canavar yüzleriydi. Bir keresinde buna benzer bir korku filmi seyretmişti. O tür canavarlara kurt adam deniyordu.</p>

    <p>Ay, çölün üstünde bir hayalet gibi yükselmişti.</p>

    <p>Özgür Bölge’den Dayna’yı görmüştü. Sadece bir kez görmüş, sonra hiçbir yerde rastlamamıştı. Başına ne gelmişti? O da casusluk mu yapıyordu? Geri mi dönmüştü?</p>

    <p>Bilmiyordu, ama korkuyordu.</p>

    <p>Evdeki işe yaramaz renkli televizyonun karşısındaki koltukta küçük bir sırt çantası duruyordu. İçinde vakumlanmış jambonlar ve krakerler vardı. Çantayı sırtına aldı.</p>

    <p><em>Gece yolculuk et, gündüz uyu.</em></p>

    <p>Arkasına bir kez bile bakmadan avluya çıktı. Ay o kadar parlaktı ki gölgesi, çatlak beton zemin üstüne düşüyordu.</p>

    <p>Gökyüzündeki hayaletimsi gümüş madeni paraya baktı.</p>

    <p>“A-Y, ay böyle yazılır,” diye fısıldadı. “Evet. Tom Cullen bunun ne anlama geldiğini biliyor.”</p>

    <p>Bisikleti, apartmanın pembe sıvalı duvarına dayalı duruyordu. Sırt çantasını düzeltmek için bir süre bekledikten sonra bisiklete bindi ve otoyola doğru yöneldi. Saat on bir olduğunda Las Vegas’tan çıkmış, doğu istikametinde pedal çeviriyordu. Kimse onu görmemişti. Alarm verilmemişti.</p>

    <p>Zihni, en acil işleri hallettikten sonra çoğu zaman olduğu gibi dinlenmeye geçti. Sadece gecenin serinliğini terli yüzünde hissetmenin verdiği rahatlamanın bilinciyle durmaksızın pedal çeviriyordu. Ara sıra çölden sinsice gelip bir iskeletin kolu gibi yola uzanmış kum birikintilerinin etrafından dolaşmak zorunda kalıyordu. Şehirden iyice uzaklaştıktan sonra karşısına yolda kalmış arabalarla kamyonlar çıktı ve onların da etrafından dolaşmak zorunda kaldı.</p>

    <p>Sabah saat ikide Slim Jim krakerleri ve bisikletinin arkasına bağlı olan termosa doldurduğu Kool-Aid ile hafif bir öğün yedikten sonra yola devam etti. Ay batmıştı. Las Vegas bisikletinin tekerleklerinin her turunda biraz daha geride kalıyordu. Bu ona kendini iyi hissettirdi.</p>

    <p>Ama o günün, yani 13 Eylül’ün sabahında saat dördü çeyrek geçe içi korkuyla doluverdi. Beklenmedik oluşu ve akla uygunsuzluğu, korkusunu daha da artıran faktörlerdi. Çığlık atacaktı ama ses telleri bir anda işlevini kaybetmiş gibiydi. Bacak kasları bir anda gevşeyiverdi ve yıldızlar altında bir süre pedal çevirmeden ilerledi. Çölün siyah beyaz görüntüsü giderek daha yavaş akmaya başladı.</p>

    <p><em>O</em> yakınlardaydı.</p>

    <p>Yüzü olmayan adam, yeryüzündeki iblis.</p>

    <p>Flagg.</p>

    <p>Ona Uzun Adam diyorlardı. Tom, ona içinden Sırıtan Adam diyordu. O korkunç sırıtışıyla size baktığında kanınız çekilir ve teniniz kül rengine dönüp buz keserdi. Adam bir kediye bakıp tüy yumakları kusmasına sebep olabilirdi. Bir inşaatın içinden geçecek olsa işçiler çekiçleri kendi parmaklarına indirir, menteşeleri ters takar, iskelelerde tehlikeli bir şekilde uyurgezer gibi yürürdü ve...</p>

    <p><em>...ve Tanrım, uyanık!</em></p>

    <p>Tom’un boğazından bir inilti yükseldi. Kara Adam’ın aniden uyandığını hissetmişti. Sabahın bu erken saatinde karanlıkta bir Göz’ün, hâlâ bir nebze mahmur olan korkunç bir Göz’ün açılmasını görür gibi olmuştu. Karanlıkta dönüyordu. Bakıyordu. Onu arıyordu. Tom Cullen’ın orada olduğunu biliyor ama nerede olduğunu bilmiyordu.</p>

    <p>Uyuşuk ayakları tekrar pedalları buldu ve hızla çevirmeye başladı. Rüzgâr direncini azaltmak için gidona iyice eğildi ve giderek hızlandı, neredeyse uçarcasına ilerledi. Bu sırada karşısına bir enkaz çıksa muhtemelen son sürat toslar ve büyük ihtimalle kendini öldürürdü.</p>

    <p>Neyse ki karşısına hiçbir engel çıkmadı ve Flagg’in o karanlık, sıcak varlığının yavaş yavaş geride kaldığını hissetti. En muhteşemi ise o korkunç kızıl Göz’ün ondan tarafa bakmış, onu görmemiş (<em>belki iyice eğildiğim içindir,</em> diye mantık yürütmüştü Tom) ve sonra tekrar kapanmış olmasıydı.</p>

    <p>Kara Adam uyumaya devam etmişti.</p>

    <p>Bir tavşan, şahinin gölgesi kara bir haç gibi üstüne düştüğünde ve hiç duraksamadan geçip gittiğinde ne hisseder? Bir fare, bütün gün deliğinin önünde nöbet tutmuş olan kedi sahibi tarafından kaldırılıp kapıdan dışarı atıldığında ne hisseder? Bir geyik, öğle yemeğinde içtiği üç biranın etkisiyle kütük gibi uyumakta olan avcının yanından sessizce yürüyüp geçerken ne hisseder? Belki hiçbir şey, belki de Tom Cullen’ın o kara ve tehlikeli etki küresinden çıktığında hissettiklerini hisseder: muhteşem, neredeyse elektrik çarpmış etkisi yaratacak şiddette bir rahatlama, yeniden doğuş hissi. En önemlisi, böylesi bir şansın cennetten bir işaret olduğuna inandıran, nadiren rastlanan, olağanüstü bir güven duygusu.</p>

    <p>Sabah beşe kadar pedal çevirdi. Gökyüzü ufukta altın rengiyle koyu mavinin iç içe geçtiği bir tona bürünmüştü. Yıldızlar soluklaşıyordu.</p>

    <p>Çok yorulmuştu. Kısa bir süre daha ilerledikten sonra yolun yaklaşık yetmiş metre sağında dik bir yamaç gördü. Bisikletini oraya doğru itti ve eğimli araziden aşağı indi. İçgüdülerine danışarak bisikletinin üstünü kuru yapraklar ve dallarla örttü. Bisikletini bıraktığı yerin on metre ötesinde bitişik duran iki büyük kaya vardı. Kayaların arasındaki dar boşluğa girdi, ceketini başının altına yerleştirdi ve hemen uyudu.</p>
  </div>
</body>
</html>
