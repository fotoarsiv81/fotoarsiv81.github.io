<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">69. Bölüm</h2>

    <p>Whitney Horgan, Lloyd’u odasında, yakın zamanda Dayna Jurgens ile paylaştığı büyük, yuvarlak yatakta buldu. Çıplak göğsünde, içi cin tonik dolu kocaman bir bardak vardı. Ciddi bir ifadeyle, tavana monte edilmiş aynadaki aksine bakıyordu.</p>

    <p>“İçeri gel,” dedi Whitney’i görünce. “Aman sakın davet bekleme. Kapıyı çalmana da gerek yok zaten. Sersem herif.” <em>Seesemerif</em> gibi bir şey söylemişti.</p>

    <p>“Sarhoş musun Lloyd?” diye sordu Whitney çekingen bir tavırla.</p>

    <p>“Hayır. Henüz değilim. Ama oluyorum.”</p>

    <p>“<em>O</em> burada mı?”</p>

    <p>“Kim? Korkusuz Lider mi?” Doğrulup oturdu. “Buralarda bir yerlerde. Gece Yarısı Serserisi.” Bir kahkaha atıp tekrar yattı.</p>

    <p>Whitney sesini alçalttı. “Ağzından çıkanlara dikkat et. Ayrıca o etraftayken kafayı bulmak hiç iyi bir fikir...”</p>

    <p>“Siktir et.”</p>

    <p>“Hec Drogan’ın başına gelenleri unutma. Ve Strellerton’ın.”</p>

    <p>Lloyd başını salladı. “Haklısın. Yerin kulağı vardır. Yere bir, kulağına iki... Bu deyimi hiç duymuş muydun?”</p>

    <p>“Evet, birkaç kere. Ama doğru bir söz Lloyd.”</p>

    <p>“Haklısın.” Lloyd aniden oturdu ve kadehini karşı duvara fırlattı. Bardak kırıldı ve içki etrafa saçıldı. “Temizlikçiye iş çıktı.”</p>

    <p>“İyi misin Lloyd?”</p>

    <p>“Gayet iyiyim. Cin tonik ister misin?”</p>

    <p>Whitney bir an tereddüt etti. “Hayır. Misket limonu olmayınca hoşuma gitmiyor.”</p>

    <p>“Of, böyle mazeret olmaz! Misket limonu var. Küçük bir şişeden sıkılıyor.” Lloyd bara gitti ve plastik ReaLime şişesini gösterdi. “Yeşil Dev’in sol taşağı gibi görünüyor. Ne komik değil mi?”</p>

    <p>“Tadı misket limonu gibi mi?”</p>

    <p>“Tabii,” dedi Lloyd asık suratla. “Ne gibi olacaktı? Cheerios zıkkımı gibi mi? Eee, ne diyorsun? Erkek gibi içecek misin benimle?”</p>

    <p>“Şey... peki.”</p>

    <p>“Pencere kenarında, manzara eşliğinde içeriz.”</p>

    <p>“Olmaz,” dedi Whitney sertçe. Bara doğru yürümekte olan Lloyd aniden durdu. Yüzü solmuştu. Whitney’e baktı ve bir an göz göze geldiler.</p>

    <p>“Tamam, peki,” dedi Lloyd. “Kusura bakma dostum. Kötü tercihti.”</p>

    <p>“Önemi yok.”</p>

    <p>Ama vardı ve bunu ikisi de biliyordu. Flagg’in “gelini” olarak tanıştırdığı kadın önceki gün yere çakılmıştı. Lloyd, Deli Fişek’in Dayna’nın camlar açılmadığı için balkondan atlayamadığını söylediğini hatırlıyordu. Ama çatı katının terası vardı. Galiba zengin kumarbazların –çoğu Arap’tı– kendini oradan atabileceğine ihtimal vermemişlerdi.</p>

    <p>Whitney’e bir cin tonik hazırladı ve oturup bir süre sessizce içtiler. Güneş kıpkırmızı olmuş, batıyordu. Sonunda Whitney neredeyse duyulamayacak kadar alçak bir sesle konuştu. “Sence kendi mi atladı?”</p>

    <p>Lloyd omuz silkti. “Ne fark eder? Evet, bence kendi atladı. <em>Onunla</em> evli olsan sen atlamaz mıydın? Doldurayım mı?”</p>

    <p>Whitney bardağına baktı ve boşalmış olduğunu şaşkınlıkla gördü. Bardağı alan Lloyd bara yöneldi. Kısa bir süre sonra içkileri tazeleyip döndü.</p>

    <p>Gün batımını izleyerek cin toniklerini sessizce içtiler.</p>

    <p>“Cullen denen adamdan haber var mı?” diye sordu Whitney sonunda.</p>

    <p>“Yok. Sıfır. Hiç. Ne ben bir şey duydum, ne de Barry. 40, 30, 2 ve 74. karayollarında bulunamadı. I-15’te de yok. Arka yollarda da gören olmadı. Bütün yolları kapattık ama sanki yer yarıldı içine girdi. Muhtemelen çölde bir yerlerde. Geceleri ilerlemeye devam ederse ve doğuya gitmenin yolunu bulursa elimizden kaçabilir. Ama kaçsa ne olacak? Onlara ne söyleyebilir ki?”</p>

    <p>“Bilmiyorum.”</p>

    <p>“Ben de. Bırakalım gitsin. Ben böyle düşünüyorum.”</p>

    <p>Whitney huzursuz oldu. Lloyd yine patronu eleştirmeye başlamıştı. Whitney çakırkeyif olmuştu. Belki birazdan buraya geliş sebebini Lloyd’a söyleyecek cesareti bulabilirdi.</p>

    <p>“Bak ne diyeceğim,” dedi Lloyd öne eğilerek. “Adam kontrolü kaybediyor. Maçın sonuna yaklaştık ve yedek kulübesinde ısınan oyuncu yok.”</p>

    <p>“Lloyd, ben...”</p>

    <p>“Tazeleyeyim mi?”</p>

    <p>“Olur, tabii.”</p>

    <p>Lloyd kalkıp içkilerini tazeledi. Kadehlerden birini Whitney’e uzattı. Whitney ilk yudumu aldıktan sonra ürperdi. Neredeyse tamamı cindi.</p>

    <p>“Kontrolü kaybediyor,” diye tekrarladı Lloyd konuya dönerek. “Önce Dayna, sonra bu Cullen denen herif. Üstüne karısı, eğer gerçekten öyleyse tabii, gidip kendini attı. Sence kadının kendini çatıdan atması onun planı mıydı?”</p>

    <p>“Bence bu konu hakkında konuşmamalıyız.”</p>

    <p>“Ha bir de Çöpçü Adam var. Baksana neler yaptı. Onun gibi dostu olanın düşmana ihtiyacı yok. Gidişat kötü.”</p>

    <p>“Lloyd...”</p>

    <p>Lloyd başını iki yana salladı. “Hiç anlam veremiyorum. Gelip Özgür Bölge’deki ihtiyar kadının öldüğünü haber verene dek her şey tıkırındaydı. Son engelin de ortadan kalktığını söylemişti. Ama o günden beri her şey ters gidiyor.”</p>

    <p>“Lloyd, bence bu konuda...”</p>

    <p>“Şimdi ne yapacağımız meçhul. Baharda karadan saldırabiliriz herhalde. Bahardan önce mümkün değil. Ama bahara kadar onların bize ne gibi sürprizler hazırlayacağını Tanrı bilir. Hızlı davranıp onları gafil avlayacaktık ama şimdi o avantajı kaybettik. Ayrıca bir de Çöpçü meselesi var. Çölde bir haltlar karıştırıyor ve eminim başının altından...”</p>

    <p>“Lloyd,” dedi Whitney alçak, boğuk bir sesle. “Beni dinle.”</p>

    <p>Lloyd endişeyle ona baktı. “Ne oldu? Bir sorun mu var?”</p>

    <p>“Bunu sana soracak cesaretim olup olmadığını bile bilmiyorum,” dedi Whitney. Elindeki bardağı sinirli bir şekilde sıkıp bırakıyordu. “Deli Fişek, Ronnie Sykes, Jenny Engstrom ve ben buradan ayrılıyoruz. Bizimle gelmek ister misin? Tanrım, sana bunu teklif ettiğime inanamıyorum. <em>Onun</em> sağ kolusun.”</p>

    <p>“Gidiyor musunuz? Nereye?”</p>

    <p>“Güney Amerika’ya sanırım. Brezilya olabilir. Yeterince uzak.” Tereddütle bir an duraksadıktan sonra devam etti. “Gidenlerin sayısı artıyor. Flagg’in onları yakalayacağını sanmıyorlar. Kimileri kuzeye, Kanada’ya gidiyor. Orası bana göre fazla soğuk. Ama buradan gitmem lazım. Beni aralarına kabul edeceklerini bilsem doğuya giderdim. Ve varabileceğimize inansam.” Whitney aniden sustu ve mutsuzca Lloyd’a baktı. Yüzünde, fazla ileri gittiğini düşünen bir adamın ifadesi vardı.</p>

    <p>“Sorun değil,” dedi Lloyd alçak bir sesle. “Seni ispiyonlayacak değilim Whitney.”</p>

    <p>“Sadece... burası artık çok kötü oldu,” dedi Whitney mutsuzca.</p>

    <p>“Ne zaman ayrılmayı düşünüyorsunuz?” diye sordu Lloyd.</p>

    <p>Whitney, ona şüpheyle baktı.</p>

    <p>“Of, boş ver, sormamış olayım,” dedi Lloyd. “İçkini tazeleyeyim mi?”</p>

    <p>“Henüz değil,” dedi Whitney bardağına bakarak.</p>

    <p>“Benimki bitti.” Bara gitti. “Yapamam,” dedi arkası Whitney’e dönükken.</p>

    <p>“Hı?”</p>

    <p><em>“Yapamam!”</em> diye tekrarladı sertçe ve ona döndü. “Ona borçluyum. Hem de çok. Beni Phoenix’te çok kötü bir durumdan kurtarmıştı. O günden beri onunlayım. Aslında olduğundan daha uzun bir süreymiş gibi geliyor. Hatta bazen sonsuzluk gibi geliyor.”</p>

    <p>“Eminim öyledir.”</p>

    <p>“Ama hepsi bu değil. Bana bir şey yaptı. Daha zeki belki. Ne olduğunu bilmiyorum, ama artık eski ben değilim Whitney. Alakam yok. <em>Ondan</em> önce adi bir suçluydum. Şimdi burada idarecilik yapıyorum ve bu işte hiç fena sayılmam. Galiba daha iyi düşünüyorum. Evet, beni daha zeki yapmış.” Lloyd boynundaki kızıl lekeli taşı tuttu, bir an kaldırıp baktıktan sonra geri bıraktı. Elini, iğrenç bir şeye dokunmuş gibi pantolonuna sildi. “Şu an bir dâhi olmadığımın farkındayım. Yapmam gereken her şeyi küçük bir deftere yazıyorum, aksi halde unutuyorum. Ama o arkamdayken emirler verebiliyorum ve çoğu zaman sonuçlar iyi oluyor. Daha önce tek yaptığım emir almak ve başımı derde sokmaktı. Artık değiştim... beni değiştirdi. Evet, olduğundan çok daha uzun bir süre geçmiş gibi. Las Vegas’a ilk gelişimizde şehirde sadece on altı kişi vardı. Ronnie onlardan biriydi. Jenny ve zavallı Hec Drogan da. <em>Onu</em> bekliyorlardı. Şehre vardığımızda Jenny Engstrom o güzel dizlerinin üstüne çöktü ve Flagg’in çizmelerini öptü. Bahse girerim yataktayken sana bundan hiç bahsetmemiştir.” Whitney’e çarpık bir gülümsemeyle baktı. “Şimdiyse kaçmak istiyor. Eh, onu suçluyor değilim. Seni de. İyi bir operasyonu aksatmak ne kadar kolaymış gördük.”</p>

    <p>“Sen kalacak mısın?”</p>

    <p>“Sonuna kadar buradayım Whitney. Onun sonu da olsa benimki de. Ona bu kadarını borçluyum.”</p>

    <p>Kara Adam’a hâlâ Whitney ve diğerlerinin sonunun büyük ihtimalle Drogan gibi çarmıha gerilmek olduğunu düşünecek kadar inancı olduğunu söylemedi. Ayrıca bir şey daha vardı. Burada Flagg’in sağ koluydu. Brezilya’da ne olacaktı? Whitney de Ronnie de ondan zekiydi. Deli Fişek ile ikisi arka planda kalacaktı ve bu, Lloyd’a göre değildi. Eskiden olsa aldırmazdı ama artık şartlar değişmişti. Ve anlıyordu ki değişim bir kez gerçekleşince eskiye dönüş olmuyordu.</p>

    <p>“Eh, sen bilirsin,” dedi Whitney yarım ağızla.</p>

    <p>“Öyle,” dedi Lloyd ve, <em>Flagg bunu öğrendiğinde yerinde olmak istemem,</em> diye düşündü. <em>Brezilya’da olduğunuzu keşfedip sizi çarmıha gerilmekten beter edeceği zaman da yerinde olmak istemem.</em></p>

    <p>Bardağını kaldırdı. “Şerefe içelim Whitney.”</p>

    <p>Whitney de kadehini kaldırdı.</p>

    <p>“Kimse zarar görmesin,” dedi Lloyd. “Buna içiyorum. Kimseye bir şey olmasın.”</p>

    <p>“Buna içerim işte,” dedi Whitney hararetle ve içtiler.</p>

    <p>Whitney kısa bir süre sonra ayrıldı. Lloyd içmeye devam etti. Saat dokuz buçuk civarında sızdı ve yuvarlak yatağında derin bir uykuya daldı. Hiç rüya görmedi ve bu, ertesi gün çektiği baş ağrısına neredeyse değerdi.</p>

    <p class="paragraf">Tom Cullen 17 Eylül sabahı Gunlock, Utah’ın biraz kuzeyinde kamp kurdu. Hava nefesini buharlaştıracak kadar soğuktu. Kulakları üşümüş ve uyuşmuştu. Ama kendini iyi hissediyordu. Önceki gece bozuk bir yolun kenarından geçmiş ve küçük bir ateşin etrafında oturmakta olan üç adam görmüştü. Adamların üçü de silahlıydı.</p>

    <p>Kayaların arasından gizlice geçmeye çalışırken –Ulah’taki yabani bölgenin batı ucundaydı– çakıltaşlarını yerlerinden oynatmış ve aşağı yuvarlanmalarına sebep olmuştu. Olduğu yerde korkuyla donakalmıştı. Ilık idrarı bacaklarından aşağı süzülmüş, ama bir bebek gibi altını ıslattığını ancak bir saat sonra fark etmişti.</p>

    <p>Adamların üçü de o tarafa dönmüş, ikisi silahına uzanmıştı. Tom pek iyi gizlenmiş sayılmazdı. Gölgeler içinde bir başka gölgeydi sadece. Ay, bulutların ardındaydı. Eğer o an kendini gösterecek olsa... Sonra adamlardan biri gözle görülür bir şekilde gevşemişti. “Sadece bir geyik,” demişti. “Bu civarda çok var.”</p>

    <p>“Gidip araştırsak iyi olur,” demişti adamlardan biri.</p>

    <p>“Sen dön de kıçını araştır,” demişti üçüncü adam ona ve konu orada kapanmıştı. Tekrar ateşin başına oturmuşlar, Tom işkence gibi gelen bir yavaşlıkla adım adım oradan uzaklaşmıştı. Bir saat sonra kamp ateşi, uzaklarda minik bir kıvılcım halini almıştı. Sonra nihayet ateşi göremez olmuş ve kendini omuzlarından tonlarca yük kalkmış gibi hissetmişti. İçini yine bir güven hissi doldurmuştu. Hâlâ batıdaydı ve dikkatli olması gerekiyordu, bunun bilincindeydi ama büyük bir tehlike atlatmıştı.</p>

    <p>Artık sabah olmuştu, sık çalılıkların altında top gibi kıvrılıp uyumaya hazırlandı. <em>Battaniye bulsam iyi olur,</em> diye düşündü. <em>Hava soğuyor.</em> Sonra uyku, her zaman olduğu gibi aniden onu kollarına aldı.</p>

    <p>Rüyasında Nick’i gördü.</p>
  </div>
</body>
</html>
