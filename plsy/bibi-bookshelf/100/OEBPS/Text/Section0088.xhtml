<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">63. Bölüm</h2>

    <p>Dinny 10 Eylül günü öğleden sonra otellerin ve kumarhanelerin yoğun olduğu bölgenin hemen kuzeyindeki küçük parkta oynuyordu. O haftaki “annesi” Angelina Hirschfield parktaki banklardan birine oturmuş, Las Vegas’a yaklaşık beş hafta önce, Angie’den on gün kadar sonra gelmiş olan genç bir kızla konuşuyordu.</p>

    <p>Angie Hirschfield yirmi yedi yaşındaydı. Kız ondan on yaş küçüktü. Dar bir kot şortla minik bir bluz giymişti. Genç, diri vücuduyla çocuksu, somurtkan, biraz da aptal görünen yüzü, iğrenç denebilecek bir tezat oluşturuyordu. Sohbet monotondu ve sonu gelmeyecek gibiydi: rock yıldızları, seks, Indian Springs’teki silahlar üzerindeki Cosmoline koruyucuyu temizleme işinin sıkıcılığı, seks, pırlanta yüzüğü, seks, çok özlediği televizyon programları ve seks.</p>

    <p>Angie, kızın gidip biriyle sevişmesini ve onu rahat bırakmasını diledi. Ve bu kızın geçici annelik sırası geldiğinde Dinny’nin en az otuz yaşında olmasını.</p>

    <p>Tam o sırada Dinny başını kaldırdı, gülümsedi ve seslendi. “Tom! Hey, Tom!”</p>

    <p>Saman sarısı saçlı, iri bir adam, sefertasını bacağına vurarak paytak paytak yürüyordu.</p>

    <p>“Adam sarhoş galiba,” dedi kız, Angie’ye.</p>

    <p>Angie gülümsedi. “Hayır, o Tom. O...”</p>

    <p>Dinny yerinden fırlamış, bağırarak Tom’a doğru koşuyordu. “Tom! Bekle, Tom!”</p>

    <p>Tom sırıtarak döndü. “Dinny! Hey... hey!”</p>

    <p>Dinny, Tom’un kucağına atladı. Sefertasını bırakan Tom, onu yakalayıp havada döndürdü.</p>

    <p>“Beni uçak yap Tom! Uçak olayım!”</p>

    <p>Tom, Dinny’nin bileklerini tuttu ve çocuğu hızla çevirmeye başladı. Merkezkaç kuvveti, çocuğun bacaklarını yere paralel olacak şekilde havalandırdı. Dinny neşeyle kahkahalar atıyordu. Tom birkaç tur döndürdükten sonra onu şefkatle yere bıraktı.</p>

    <p>Dengesini sağlamaya çalışan Dinny neşeyle kıkırdayarak birkaç sarsak adım attı.</p>

    <p>“Yine yap Tom! Yine döndür!”</p>

    <p>“Olmaz, yoksa kusarsın. Hem Tom’un eve gitmesi gerekiyor. Aman, evet.”</p>

    <p>“Tamam Tom. Güle güle!”</p>

    <p>“Bence Dinny en çok Lloyd Henreid ve Tom Cullen’ı seviyor,” dedi Angie. “Tom Cullen basit ama...” Dönüp ona bakınca sustu. Kız kısılmış gözler ve düşünceli bir ifadeyle Tom’a bakıyordu.</p>

    <p>“Yanında bir adamla mı geldi?” diye sordu kız.</p>

    <p>“Kim? Tom mu? Bildiğim kadarıyla hayır. Bir buçuk hafta önce tek başına geldi. Özgür Bölge’deymiş ama oradan kovulmuş. Bana sorarsan onların kaybı, bizim kazancımız.”</p>

    <p>“Yanında bir dilsiz yok muydu? Sağır dilsiz biri?”</p>

    <p>“Sağır dilsiz mi? Hayır, yalnız geldiğinden eminim. Dinny, onu çok seviyor.”</p>

    <p>Kız, Tom’u gözden kaybolana dek izledi. Pepto-Bismol şişesini hatırladı. Ve, <em>sana ihtiyacımız yok,</em> yazılmış olan notu. Sanki bin yıl önce, Kansas’ta yaşanmıştı. Onlara ateş etmişti. Keşke öldürebilmiş olsaydı. Özellikle de dilsizi.</p>

    <p>“Julie? İyi misin?”</p>

    <p>Julie Lawry cevap vermedi. Gözünü Tom Cullen’ın gittiği yöne dikmişti. Kısa bir süre sonra gülümsemeye başladı.</p>
  </div>
</body>
</html>
