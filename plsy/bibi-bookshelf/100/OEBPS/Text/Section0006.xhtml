<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="aciklama">
    <h1 class="baslik_1">İki Bölüm Halinde Bir Önsöz</h1>

    <p class="orta">BİRİNCİ BÖLÜM:<br/>
    SATIN ALINMADAN ÖNCE OKUNMASI İÇİN</p>

    <p class="paragraf"><em>Mahşer</em>’in bu basımıyla ilgili hemen, kitapçıdan bile ayrılmadan önce bilmeniz gereken birkaç şey var. Bu yüzden umarım sizi vaktinde, hâlâ kitapçıdayken, kurgu raflarının <em>K</em> harfi sırasında, diğer aldıklarınız kolunuzun altına sıkıştırılmış ve kitap önünüzde açık halde yakalamışımdır. Bir başka deyişle, umarım sizi cüzdanınız hâlâ güvenli bir şekilde cebinizdeyken yakalamışımdır. Hazır mısınız? Tamam, teşekkürler. Kısa keseceğim, söz.</p>

    <p>Öncelikle, bu yeni bir roman <em>değil.</em> Bu konuda yanlış bir beklentiye kapıldıysanız hemen burada, şimdi, parayı sizin cüzdanınızdan alıp cebime koyacak olan kasadan henüz güvenli bir mesafedeyken bu yanılgıdan kurtulun. <em>Mahşer</em> aslında on yıldan fazla bir süre önce basıldı.</p>

    <p>İkinci olarak bu, <em>Mahşer</em>’in yepyeni, tamamen farklı bir versiyonu da değil. Eski karakterlerin davranışlarının değiştiğini ve hikâyenin bir noktada eski halinden ayrılıp, siz Sadık Okuyucuları tamamen farklı bir yöne götüreceğini görmeyi beklemeyin.</p>

    <p><em>Mahşer</em>’in bu basımı, orijinal romanın <em>genişletilmiş</em> hali. Daha önce de söylediğim gibi eski karakterlerin farklı bir şekilde davrandığını görmeyeceksiniz, ama neredeyse <em>bütün</em> karakterlerin <em>daha çok</em> şey yaptığını keşfedeceksiniz. Bunların bazılarının ilgi çekici –hatta belki aydınlatıcı– olduğunu düşünmeseydim bu projeye asla onay vermezdim.</p>

    <p>Eğer istediğiniz bu değilse bu kitabı satın almayın. Zaten aldıysanız umarım faturanızı atmamışsınızdır. Aldığınız kitapçı değiştirebilmeniz veya nakit iadesi yapabilmeniz için sizden fişini isteyecektir.</p>

    <p>İstediğiniz bu genişletilmiş basım ise, sizi benimle biraz daha ilerlemeye davet ediyorum. Size anlatacak çok şeyim var ve köşenin ardında daha iyi konuşabileceğimize inanıyorum.</p>

    <p>Karanlıkta.</p>

    <p class="paragraf orta">İKİNCİ BÖLÜM:<br/>
    SATIN ALINDIKTAN SONRA OKUNMASI İÇİN</p>

    <p class="paragraf">Aslında bu bir önsözden daha çok, <em>Mahşer</em>’in bu basımının niçin var olduğuna dair bir açıklama. Uzun bir romandı ve bazıları –belki birçok kişi– bu basımı, eserleri bunu yapmasına izin verecek kadar başarılı olmuş bir yazarın şımarıkça bir hareketi olarak görebilir. Umarım böyle olmaz, ama bu tarz eleştirilerin söz konusu olmayacağına inanmak için aptal olmak gerekir. Zaten eleştirmenlerin çoğu, şimdiden romanı şişirilmiş ve fazla uzun bulduğunu belirtti.</p>

    <p>Kitabın en başta fazla uzun <em>oluşunun</em> ya da bu basımda o hale geldiğinin değerlendirilmesi, okuyucuya bıraktığım bir konu. Ben sadece <em>Mahşer</em>’in orijinal haliyle basılmasının benim veya bir okuyucunun şahsi isteği değil, büyük bir okuyucu grubunun talebi olduğunu belirtmek isterim. Orijinal halinden çıkarılmış bölümlerin hikâyeyi zenginleştirdiğine bizzat inanmasaydım tekrar basılmasını teklif etmezdim. Bunun yanı sıra alacağı tepkileri merak etmediğimi de söylersem yalan olur.</p>

    <p><em>Mahşer</em>’in yazılış hikâyesini, yükselmeyi amaçlayan romancılar dışındakilerin nadiren ilgi duyacağı, bir romanı ortaya çıkaran düşünce zincirini size anlatmayacağım. Onlar, ticari bakımdan başarılı olan bir romanı yazmak için kullanılan “gizli formüller” olduğuna inanırlar, ama aslında yoktur. Aklınıza bir fikir gelir; bir noktada buna bir başka fikir eklenir; fikirler arasında yeni bir bağlantı veya bağlantılar zinciri kurarsınız; birkaç karakter (çoğunlukla başlangıçta neredeyse birer gölgeden ibarettirler) kendini gösterir; yazarın aklında muhtemel bir bitiş belirir (ama sona geldiğinde o bitiş nadiren ilk hayal ettiği gibidir) ve bir noktada romancı alır eline kalemi kâğıdı veya oturur daktilosunun ya da klavyesinin başına. Bana, “Nasıl yazıyorsunuz?” diye sorulduğunda hep aynı cevabı veririm: “Kelime kelime.” Ve bu cevabım daima göz ardı edilir. Ama gerçekten olan budur. Kulağa doğru olamayacak kadar basit gelir, ama Çin Seddi’ni bir düşünün, her seferinde bir taş konarak örülmüştür yahu. Hepsi bu. Her seferinde bir taş. Ama okuduğuma göre meret uzaydan çıplak gözle görülebiliyormuş.</p>

    <p><em>İlgilenen</em> okuyuculara söyleyeyim, hikâye, 1981’de yayımladığım, korku türünün karışık bir gözden geçirilmesi olan <em>Danse Macabre</em>’ın son bölümünde anlatılıyor. Bu, kitabın bir reklamı değil; sadece isterseniz hikâyeyi orada bulabileceğinizi söylüyorum. Kendi içinde ilginç olduğu için değil, tamamen farklı bir konuyu anlatmak için yazılmıştı.</p>

    <p>Bu kitabın amacı, önceki basımda yaklaşık dört yüz sayfanın son taslaktan çıkartılmış olmasıdır. Sebebi yayıncılıkla ilgili değildi, öyle olsaydı kitabın orijinal basımıyla doğup, vakti geldiğinde ölmesini izler ve bunu hiç sorun etmezdim.</p>

    <p>Kesinti yapılmasını isteyen, muhasebe bölümüydü. Üretim maliyetini hesapladılar, önceki dört kitabımın ciltli basımlarının satışlarıyla karşılaştırdılar ve piyasada kabul görebilecek fiyatın 12.95 dolar olduğuna karar verdiler. (Bu fiyatı elinizdekine ödediğinizle karşılaştırın dostlar ve komşular!) Bana kesintiyi kendim yapabileceğimi veya istersem yayın ekibinin yapabileceğini söylediler. Cerrahi müdahaleyi kendim yapmayı gönülsüzce kabul ettim. Daktilosunun ishal olduğu sıklıkla söylenerek suçlanan bir yazar için hiç de fena bir iş çıkarmadım sanırım. Orijinal basımda belirgin bir şekilde kısalmış gibi görünen tek bir yer var, o da Çöpçü’nün Indiana’dan Las Vegas’a yaptığı yolculuk.</p>

    <p>Hikâyenin tümü orijinal basımda varsa bu zahmete ne gerek var diye düşünülebilir. Bu şımarıklık değil midir? Olmasa iyi olur, çünkü eğer öyleyse hayatımın büyük bir kısmını, vaktimi çöpe atarak geçirmişim demektir. Bana kalırsa gerçekten iyi hikâyelerde bütün, daima parçaların birleşiminden daha iyidir. Eğer öyle olmasaydı, aşağıda okuyacağınız, Hansel ve Gretel’in tereddütsüzce kabul edilebilir, kusursuz bir hali olabilirdi:</p>

    <blockquote class="duzyazi_1a">
      <p>Hansel ve Gretel, iyi bir anne babaya sahip iki çocuktu. İyi anne öldü ve baba bir sürtükle evlendi. Sürtük, kendisine harcayabileceği daha çok para kalması için çocuklardan kurtulmaya karat verdi. Kılıbık, karaktersiz kocasını Hansel ile Gretel’i ormana götürüp öldürmesi için zorla ikna etti. Çocukların babası onları öldürmeye kıyamadı ve bıçağıyla hızlı ve merhametli bir ölüm sunmak yerine onları açlıktan yavaşça ölsünler diye ormanda kaderlerine terk etti. Çocuklar ormanda dolaşırken karşılarına şekerden yapılmış bir ev çıktı. Ev, yamyam bir cadıya aitti. Çocukları hapsetti ve semirip ağzına layık hale geldiklerinde onları yiyeceğini söyledi. Ama çocuklar onu alt etti. Hansel, cadıyı kendi fırınına itti. Cadının hazinesini buldular, bir de harita bulmuş olacaklar ki sonunda evlerine geri döndüler. Eve döndüklerinde babaları sürtüğe tekmeyi bastı ve sonsuza dek mutlu yaşadılar. Son.</p>
    </blockquote>

    <p>Siz ne düşünüyorsunuz bilmiyorum ama masal bu haliyle berbat. Hikâye yerli yerinde ama zengin değil. Krom aksamı matlaştırılmış, boyası zımparalanmış bir Cadillac’a benziyor. Bu haliyle de yürür ama aynı şey olmaz, biliyorsun <em>patron.</em></p>

    <p>Kesilmiş dört yüz sayfanın tamamını olduğu gibi geri koymadım; bir işi doğru yapmakla kabaca yapmak arasında fark var. Orijinal basımı kısaltılmış haliyle gönderirken kesme odasının zemininde kalmış olanların bir kısmı orada bulunmayı hak ediyordu, bu yüzden hâlâ oradalar. Ancak Frannie’nin kitabın başlarında annesiyle yüzleşmesi gibi bölümler, romana benim bir okuyucu olarak müthiş haz aldığım o zenginliği ve boyutu katıyor. Bir an için yine <em>Hansel ve Gretel</em>’e dönecek olursak, hatırlarsanız kötü üvey anne, bahtsız kocasından buyruğunu yerine getirip çocukları öldürdüğünü kanıtlaması için kalplerini söküp getirmesini ister. Çaresiz oduncu, bir damla olsun zekâ belirtisi göstererek karısını iki tavşan kalbiyle kandırır. Hansel’in kız kardeşiyle evlerine geri dönebilmeleri için ardında bıraktığı ekmek kırıntılarını hatırlayın. Düşünceli velet! Ama kırıntıları takip etmeye kalktığında kuşların hepsini yemiş olduğunu görür. Bunların hiçbiri hikâye için elzem değil, ama bir anlamda hikâyeyi <em>oluşturan</em> da onlar... hikâye anlatıcılığının muhteşem, büyülü parçacıkları. Donuk bir metni yüz yıldan fazla bir süredir okuyucuları büyüleyip ürküten müthiş bir hikâyeye dönüştürüyorlar.</p>

    <p>Burada eklenenlerin hiçbiri Hansel’in ekmek kırıntıları kadar iyi değil belki ama kendine velet diyen o manyakla sadece benim ve Doubleday’deki birkaç meraklı okuyucunun karşılaşmış olması... ya da bir kıta ötedeki bir başka tünele karşılık gelen bir tünelin –kitabın daha önceki bölümlerinde iki karakterin pazarlık ettiği, New York’taki Lincoln Tüneli– önünde başına gelenlere sadece bizim tanıklık etmiş olmamız beni hep üzmüştü.</p>

    <p>İşte Sadık Okuyucu, yazarının en başta çıkmasını istediği haliyle <em>Mahşer.</em> Krom aksamı pırıl pırıl, yerli yerinde. Bu basımın çıkmasının son sebebi, içlerinde en basit olanı. En gözde romanım olmamasına rağmen kitaplarımı okuyan insanların en sevdiği kitap bu. Konuştuğumuzda (ki bu mümkün olduğunca nadir gerçekleşir) insanlar bana hep <em>Mahşer</em>’den bahseder. Karakterleri yaşayan insanlarmışçasına tartışırlar ve sanki onlarla mektuplaşıyormuşum gibi sıkça sorarlar. “Şuna ne oldu, ne durumda?”</p>

    <p>Filminin çekilip çekilmeyeceğine dair sorular da kaçınılmaz olarak geliyor. Buna cevabım, muhtemelen evet. İyi olacak mı peki? Bilmiyorum. İyi ya da kötü, filmlerin fantastik eserler üzerinde tuhaf bir şekilde örseleyici bir etkisi var (elbette bunun istisnaları da bulunmakta, ilk akla gelen ise <em>Oz Büyücüsü</em>). İnsanlar karakterleri en iyi kimin canlandıracağına dair tartışmalarda bıkıp usanmadan fikir yürütüyor. Her zaman Robert Duval’ın muhteşem bir Randall Flagg olacağını düşünmüşümdür, ama başkalarının Clint Eastwood, Bruce Dern ve Christopher Walken gibi isimleri öne sürdüğünü de işitiyorum. Hepsi kulağa iyi geliyor, tıpkı aktörlüğe başlasa (küplerinden gördüğüm kadarıyla oldukça başarılı olabilir ama benim şahsi tercihim Marshall Crenshaw olurdu) Bruce Springsteen’in ilginç bir Larry Underwood olabileceği gibi. Ama sonuçla bence en iyisi; Stu, Larry, Glen, Frannie, Ralph, Tom Cullen, Lloyd ve o Kara Adam’ın, onları hayal gücünün hiçbir kameranın taklit edemeyeceği canlılığa ve değişkenliğe sahip lensiyle tahayyül edecek olan okuyuculara ait olması. Ne de olsa filmler sadece binlerce fotoğraf görüntüsünün oluşturduğu bir hareket illüzyonu. Bununla birlikte hayal gücü, kendine has akıntı kuvvetiyle hareket eder. En iyileri olsa bile filmler kurguyu dondurur –<em>Guguk Kuşu</em>’nu izleyip ardından Ken Kesey’in romanını okuyanlar, Randle Patrick McMurphy’de Jack Nicholson’ın yüzünü görmekte zorlanır, hatta bunu imkânsız bulur. Bunun illa ki kötü olduğunu söylemiyorum... ama <em>kısıtlayıcı</em> olduğu su götürmez. İyi bir hikâyenin ihtişamı, sınırsız ve akıcı oluşundan kaynaklanır; iyi bir hikâye, her okuyucuda kendi özel tarzında iz bırakır.</p>

    <p>Son olarak, sadece iki sebeple yazdım: kendimi ve başkalarını hoşnut etmek için. Karanlık Hıristiyanlığın bu uzun hikâyesine dönerek umarım ikisini birden gerçekleştirmişimdir.</p>

    <p class="paragraf sag">24 Ekim 1989</p>
  </div>
</body>
</html>
