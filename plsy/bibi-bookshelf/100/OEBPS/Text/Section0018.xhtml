<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">2. Bölüm</h2>

    <p>Ogunquit, Maine’deki kasaba plajında Atlantik Okyanusu’na doğru uzanan uzun, taştan bir iskele vardı. Burası bugün ona suçlayıcı, gri bir parmak gibi görünüyordu. Frannie Goldsmith arabasını ücretsiz otoparka bırakırken öğle sonrası güneşi altında sadece bir siluetten ibaret olan Jess’in iskelenin ucunda oturmakta olduğunu gördü. Martılar tepesinde çığlıklar atarak dönüyordu. New England tablolarına benziyordu ve Frannie bir martının Jess Rider’ın tertemiz mavi pamuklu iş gömleğine pisleyerek bu tabloyu bozacağından şüpheliydi. Ne de olsa Jess bir şairdi.</p>

    <p>Fran, onun Jess olduğunu biliyordu, çünkü motosikleti park görevlisinin kulübesinin arkasından geçen demire bağlıydı. Kelleşmeye yüz tutmuş, göbekli bir kasaba yerlisi olan Gus, onu karşılamak üzere dışarı çıkıyordu. Ziyaretçiler için ücret, araba başına bir dolardı, ama Gus, Frannie’nin kasabadan olduğunu biliyordu, bu yüzden Volvo’nun ön camının köşesine yapıştırılmış KASABA SAKİNİ çıkartmasına bakmaya bile gerek görmemişti. Fran oraya çok sık gelirdi.</p>

    <p>Çok geldiğim kesin, diye düşündü Fran. Hatta tam şurada, plajdaki gelgit hattının üç metre gerisinde hamile kaldım. Sevgili Parçacık, Maine’in manzaralı sahil boyunda, gelgit hattının üç metre gerisinde, setin yirmi metre doğusunda rahme düştün. Tam yeri X ile işaretli.</p>

    <p>Gus elini ona doğru kaldırarak barış işareti yaptı.</p>

    <p>“Arkadaşınız iskelenin ucunda, Bayan Goldsmith.”</p>

    <p>“Sağ ol Gus. İşler nasıl?”</p>

    <p>Gus gülümseyerek otoparka doğru baktı. En fazla iki düzine araba vardı ve çoğunun ön camına KASABA SAKİNİ çıkartması yapıştırılmıştı.</p>

    <p>“Günün bu erken vakitlerinde işler genelde kesat olur,” dedi Gus. Tarih 17 Haziran’dı. “İki hafta sonra kasaba biraz para kazanmaya başlar.”</p>

    <p>“Eminim. Tabii hepsini zimmetine geçirmezsen.”</p>

    <p>Gus bir kahkaha atarak içeri döndü.</p>

    <p>Frannie bir elini arabanın ılık kaportasına dayayarak spor ayakkabılarını çıkardı ve bir çift lastik terlik giydi. Uzun boylu bir kızdı, kestane rengi saçları, devetüyü rengi elbisesinin sırtına kadar uzanıyordu. Düzgün bir vücudu vardı. Uzun bacakları beğeni dolu bakışları daima üzerine çekerdi. “Birinci sınıf malzeme” deyimi yanlış olmazdı. Bakın-bakın-bakın-şu-fıstığa-bakın. 1990 Üniversite Güzeli.</p>

    <p>Kendi kendine güldü. Acı bir gülüştü. Bu dünyanın en önemli haberiymiş gibi devam ediyorsun, diye düşündü. Altıncı Bölüm: Hester Prynne, Pearl’ün Beklenen Geliş Haberini Rahip Dimmesdale’e Getiriyor. Ama o Dimmesdale değildi. O Jess Rider’dı, kahramanımız Küçük Fran’den bir yaş büyük olan Jess Rider’dı. Aynı zamanda şair olan bir üniversite öğrencisiydi. Bu; tertemiz, pamuklu mavi gömleğinden de anlaşılıyordu.</p>

    <p>Fran kumların sıcaklığını terliklerine rağmen tabanlarında hissederek kumsalın kıyısında duraksadı. İskelenin ucundaki siluet hâlâ oradaydı ve denize küçük taşlar fırlatıyordu. Fran’in aklından geçen düşünce hoş, ama daha ziyade ürkütücüydü. Nasıl göründüğünün farkında, diye düşündü. Lord Byron gibi, yalnız ama cesur. Tek başına oturmuş, ta İngiltere’ye kadar uzanan okyanusa bakıyor. Ama ben, bir sürgün olarak asla...</p>

    <p><em>Of, kahretsin!</em></p>

    <p>Onu rahatsız eden bu düşünceden ziyade, kendisini böyle düşünmeye iten ruhsal durumuydu. Sevdiğini düşündüğü adam orada oturuyor, kendisi ise burada durmuş onu karikatürize ediyordu.</p>

    <p>Kayalar ve yarıklar arasında dikkatli adımlarla ilerleyerek iskele üzerinde zarifçe yürümeye başladı. Bir zamanlar dalgakıranın bir parçası olan eski bir iskeleydi. Artık teknelerin çoğu, üç marinanın ve yedi otelin yaz boyunca hizmet verdiği kasabanın güney ucunda demirliydi.</p>

    <p>Amy Lauder’ın deyişiyle “mercimeği fırına verdiklerini” öğrenmesinden beri geçen on bir günde ona olan aşkının bitmiş olabileceği fikriyle başa çıkmak için elinden geleni yaparak yavaşça yürüdü. Eh, ne de olsa onu bu duruma sokan oydu, değil mi?</p>

    <p>Ama tek başına değil elbette. Halbuki Fran doğum kontrol hapı kullanıyordu. Dünyanın en basit işiydi. Kampus revirine gitmiş, âdet dönemlerinin çok sancılı geçtiğini, cildinde utanç verici sivilcelerin olduğunu söylemiş, doktor da ona bir reçete yazmıştı. Daha doğrusu, bir aylık bedava hap vermişti.</p>

    <p>Tekrar duraksadı, bu kez suyun başlangıç hizasındaydı. Dalgalar, sağında ve solunda kıyıya vuruyordu. Galiba bugünlerde revirdeki doktorlara sancılı âdet dönemleri ve sivilce şikâyetiyle gelen genç kadınların sayısı en az eczanelere ağabeyleri için prezervatif almaya geldiğini söyleyen erkekler kadar çoktu. Aslında doktora gidip doğrudan, “Bana hap verin, düzüşeceğim,” diyebilirdi. Yaşı tutuyordu. Neden çekinmişti? Jesse’nin sırtına baktı ve iç çekti. Çünkü çekingenlik bir yaşam tarzı olabiliyordu. Tekrar yürümeye başladı.</p>

    <p>Her neyse, hap işe yaramamıştı. Eski Ovril fabrikasının kalite kontrol bölümünde biri görev başında uyuyakalmıştı. Ya öyleydi ya da Fran haplardan birini içmeyi unutmuş, sonra da unuttuğunu unutmuştu.</p>

    <p>Sessiz adımlarla ona yaklaştı ve ellerini omuzlarına koydu.</p>

    <p>Taşları sol elinde toplamış, sağ eliyle Atlantik’e fırlatmakta olan Jess bir çığlık atarak ayağa fırladı. Taşlar dört bir yana saçıldı, neredeyse Frannie’yi de kendini de suya düşürüyordu.</p>

    <p>Fran kendini tutamayarak ellerini ağzına götürdü ve kıkırdamaya başladı. İri yapılı, siyah saçlı, altın çerçeveli gözlükleri ve ebedi rahatsızlığına rağmen asla içindeki hassasiyeti yansıtmayacak muntazam yüz hatları olan Jess öfkeyle arkasına döndü.</p>

    <p><em>“Ödümü patlattın!”</em> diye kükredi.</p>

    <p>“Ah, Jess,” diye güldü Fran. “Kusura bakma, ama çok komikti, gerçekten komikti.”</p>

    <p>“Neredeyse suya düşecektik,” dedi Jess gücenmiş bir tavırla ona doğru bir adım atarak.</p>

    <p>Fran de bir adım geriledi. Gülüşünün bedelini ödercesine bir kayaya takıldı ve kıçüstü sertçe düştü. Çenesi aniden kapanırken dili dişlerinin arasında kaldı –ama ne acı!– ve kıkırdayışı bıçak gibi kesildi. Bu durum –bir radyoymuşçasına kapatılıvermesi– ona daha da komik geldi ve dilinin kanamasına, acıyla gözyaşı dökmesine rağmen tekrar gülmeye başladı.</p>

    <p>“İyi misin Frannie?” diye sordu endişelenen Jess yanına diz çökerek.</p>

    <p>Onu <em>gerçekten</em> seviyorum, diye düşündü Fran rahatlayarak. Bu iyi bir şey.</p>

    <p>“Bir yerin incindi mi?”</p>

    <p>“Sadece gururum,” dedi Fran, onun yardımıyla yerden kalkarak. “Bir de dilimi ısırdım. Gördün mü?” Ondan bir gülümseme bekleyerek dilini uzattı, ama Jess kaşlarını çattı.</p>

    <p>“Tanrım, Fran, dilin kanıyor.” Arka cebinden bir mendil çıkararak şüpheyle baktı. Sonra tekrar cebine koydu.</p>

    <p>Fran’in zihninde ikisinin el ele otoparka yürüyüşü canlandı: Yaz güneşi altında iki sevgili, kızın ağzına oğlanın mendili tıkılmış. Kız elini güler yüzlü, hoşgörülü görevliye doğru kaldırıyor ve, “Hoğğaka, Gağ,” diyor.</p>

    <p>Dili acımasına ve ağzında mide bulandırıcı bir kan tadı olmasına rağmen tekrar kıkırdamaya başladı.</p>

    <p>“Başını çevir,” dedi resmi bir tavırla. “Hanımefendilere pek de yakışmayacak bir şey yapacağım.”</p>

    <p>Jess hafifçe gülümseyerek abartılı hareketlerle gözlerini kapadı. Fran ağırlığını tek koluna vererek iskelenin kenarından denize kıpkırmızı tükürdü. Iyy. Tekrar. Ve tekrar. Nihayet ağzının içinin biraz da olsa temizlendiğini hissetti ve arkasına dönünce Jess’in parmaklarının arasından gizlice bakmakta olduğunu gördü.</p>

    <p>“Üzgünüm,” dedi Fran. “Pisliğin tekiyim.”</p>

    <p>“Hayır,” dedi aslında evet dediği açıkça anlaşılan Jess.</p>

    <p>“Dondurma yemeye gidebilir miyiz?” diye sordu Fran. “Sen arabayı kullan, ben ısmarlayayım.”</p>

    <p>“Anlaştık,” dedi Jess. Fran iskelenin yanından son bir kez denize tükürdü. Parlak kırmızıydı.</p>

    <p>“Isırınca bir parçasını koparmamışımdır, değil mi?” diye sordu ona.</p>

    <p>“Bilmiyorum,” dedi Jess nazikçe. “Bir şey yuttun mu?”</p>

    <p>Fran elini tiksintiyle ağzına götürdü. “Hiç komik değil.”</p>

    <p>“Haklısın. Özür dilerim. Sadece ısırdın Frannie.”</p>

    <p>“İnsanın dilinde ana damar yoktur, değil mi?”</p>

    <p>El ele iskelede kıyıya doğru yürüyorlardı. Fran ara sıra tükürmek için duraksıyordu. Kıpkırmızı. Kesinlikle yutmayacaktı, ı-ıhh, mümkün değildi.</p>

    <p>“Yoktur.”</p>

    <p>“Güzel.” Elini sıkarak ona gülümsedi. “Hamileyim.”</p>

    <p>“Sahi mi? Ne güzel. Geçen gün kimi gördüğümü...”</p>

    <p>Durdu ve ona baktı. Yüzünde aniden çok dikkatli bir ifade belirmişti. Bakışlarındaki ihtiyatı görmek, Fran’i biraz üzdü.</p>

    <p>“Ne dedin sen?”</p>

    <p>“Hamileyim.” Parlak bir gülümsemeyle ona baktı ve iskeleden aşağı tükürdü. Kıpkırmızı.</p>

    <p>“Böyle şaka olmaz Frannie,” dedi Jess tereddütle.</p>

    <p>“Ciddiyim.”</p>

    <p>Jess, ona bakmaya devam ediyordu. Bir süre sonra tekrar yürümeye başladılar. Otoparktan çıkarlarken Gus yaklaşıp el salladı. Frannie de ona el salladı. Jess de.</p>

    <p class="paragraf">Queen Mandırası’nda durdular. Jess bir kola aldı ve Volvo’nun direksiyonu başında düşünceli bir tavırla yudumlamaya başladı. Fran, ona bir Süper Muz Kayığı aldırdı, sırtını kapının içine dayadı, ayaklarını aralarındaki koltuğa koydu ve fıstıkları, ananas sosunu ve Queen Mandırası dondurmasını kaşıklamaya koyuldu.</p>

    <p>“Bir şey söyleyeyim,” dedi Fran. “Queen Mandırası dondurması çoğunlukla köpükten ibaret. Bunu biliyor muydun? Çoğu kişi bilmez.”</p>

    <p>Jess, ona baktı ama bir şey söylemedi.</p>

    <p>“Doğru,” dedi Fran. “Bu dondurma makineleri aslında dev köpük makineleri. Queen Mandırası dondurmayı bu sayede o kadar ucuza satabiliyor. İşletme teorisi dersinde işlemiştik. Bir kedinin tüylerini yolmanın pek çok yöntemi var.”</p>

    <p>Jess, ona baktı ve bir şey söylemedi.</p>

    <p>“Gerçek dondurma istiyorsan Deering Dondurmacısı gibi yerlere gitmek zorundasın ve bu da...”</p>

    <p>Fran gözyaşlarına boğuldu.</p>

    <p>Jess, ona doğru uzanıp kolunu omzuna doladı. “Yapma Frannie. Lütfen.”</p>

    <p>“Muz Kayığı’mdan üstüme dondurma damlıyor,” dedi Fran ağlamaya devam ederek.</p>

    <p>Jess mendilini tekrar çıkardı ve dondurmayı sildi. Fran’in gözyaşları yerini burun çekişlere bırakmıştı.</p>

    <p>“Kan Soslu Süper Muz Kayığı,” dedi Fran, ona kızarmış gözlerle bakarak. “Galiba daha fazla yiyemeyeceğim. Üzgünüm Jess. Atar mısın?”</p>

    <p>“Elbette,” dedi Jess.</p>

    <p>Dondurmayı ondan alıp arabadan indi ve çöpe attı. Yürüyüşü Fran’e tuhaf görünmüştü. Sanki hassas yerlerine bir tekme yemiş gibi. Ama bir başka açıdan bakılacak olursa, Fran de kumsalda bekâretini kaybettikten sonra aynı şekilde yürümüştü. Sanki pişik olmuş gibiydi. Ama pişik, mercimeği fırına koymazdı elbette.</p>

    <p>Jess geri gelip arabaya bindi.</p>

    <p>“Gerçekten hamile misin Fran?” diye sordu aniden.</p>

    <p>“Gerçekten.”</p>

    <p>“Nasıl oldu bu? Doğum kontrol hapı kullandığını sanıyordum.”</p>

    <p>“Eh, anladığım kadarıyla şu ihtimaller söz konusu olabilir. Bir; ilaç fabrikasının kalite kontrol bölümünde biri benim doğum kontrol haplarım önündeki banttan geçerken uyuyakalmış. İki; yemekhanede size sperm üretimini artıran bir şey yediriyorlar. Üç; haplardan birini içmeyi unuttum ve ardından unuttuğumu da unuttum.”</p>

    <p>Ona sertçe, parlak bir gülümsemeyle bakınca Jess olduğu yerde büzülür gibi oldu.</p>

    <p>“Neden kızıyorsun Fran? Sordum sadece.”</p>

    <p>“Peki, soruna başka türlü bir cevap vereyim o halde. Nisan ayının ılık bir gecesinde, ayın ya on ikisi ya on üçü ya da on dördüydü, penisini vajinama soktun ve boşaldın. Bunun üzerine milyonlarca sperm...”</p>

    <p>“Kes şunu,” dedi Jess hışımla. “Buna gerek...”</p>

    <p>“Neye gerek yok?” Dışarıdan taş gibi soğuk görünüyor, içerideyse ölesiye korkuyordu. Bu sahneyi daha önce defalarca hayal etmiş, ama böyle olacağını hiç düşünmemişti.</p>

    <p>“Bu kadar öfkelenmeye,” dedi Jess sersemce. “Seni yüzüstü bırakıp kaçacak değilim.”</p>

    <p>“Doğru,” dedi Fran biraz yumuşamış bir sesle. Bu noktada direksiyonu tutan ellerinden birini tutabilir, kendine doğru çekebilir ve aralarını tamamen düzeltebilirdi. Ama yapamadı. İsteği her ne kadar dile getirilmemiş ve bilinçsizce de olsa o an teselli edilmeyi hak etmiyordu. Fran aniden geçirilen iyi vakitlerin ve kahkahaların bir süreliğine öyle veya böyle sona ermiş olduğunu anladı. Bunun üzerine içinde yine ağlama isteği belirdi, ama gözyaşlarını kararlı bir şekilde bastırdı. O, Peter Goldsmith’in kızı Frannie Goldsmith’ti ve Ogunquit Queen Mandırası’nın otoparkında kahrolası gözleri şişene kadar aptalca ağlamayacaktı.</p>

    <p>“Ne yapmak istiyorsun?” diye sordu Jess sigaralarını çıkararak.</p>

    <p>“<em>Sen</em> ne yapmak istiyorsun?”</p>

    <p>Jess sigarasını yaktı ve Fran yükselen duman arasında bir an için bir erkekle bir çocuğun aynı yüzün kontrolünü ele geçirmeye çalışmasına tanık oldu.</p>

    <p>“Lanet olsun,” dedi Jess.</p>

    <p>“Seçeneklerimiz şöyle,” dedi Fran. “Evleniriz ve bebeği doğurabilirim. Evlenip bebeği başkalarına verebiliriz. Evlenmeyip bebeğe sahip olabiliriz. Ya da...”</p>

    <p><em>“Frannie...”</em></p>

    <p>“Ya da evlenmeyiz ve bebeği başkalarına veririz. Ya da kürtaj olurum. Bütün seçenekleri söyledim mi? Unuttuğum bir şey yok, değil mi?”</p>

    <p>“Frannie konuşamaz mıyız...”</p>

    <p>“<em>Konuşuyoruz</em> zaten!” diye tersledi onu Fran. “Konuşma sıran geldiğinde, ‘Lanet olsun,’ dedin. Tam sözlerin bunlardı. Ben sadece seçenekleri belirttim. Elbette konu üzerinde düşünmek için senden daha çok vaktim oldu.”</p>

    <p>“Sigara ister misin?”</p>

    <p>“Hayır. Bebek için zararlı.”</p>

    <p>“Kahretsin Frannie!”</p>

    <p>“Neden bağırıyorsun?” diye sordu Fran yumuşak sesle.</p>

    <p>“Çünkü beni çileden çıkarmaya kararlı görünüyorsun,” dedi Jess hararetle. Kendini kontrol etti. “Kusura bakma. Sadece bunu kendi hatammış gibi göremiyorum.”</p>

    <p>“Öyle mi?” diye sordu Fran tek kaşını kaldırarak. “Bakireler ne zamandan beri hamile kalmaya başladı?”</p>

    <p>“Bu kadar iğneleyici olmak zorunda mısın? Hap alıyordun, kendin söyledin. Sözüne güvendim. Hata mı ettim?”</p>

    <p>“Hayır, hata etmedin. Ama bu, gerçeği değiştirmiyor.”</p>

    <p>“Sanırım öyle,” dedi Jess hüzünlü bir ifadeyle ve yarısı içilmiş sigarasını camdan dışarı fırlattı. “Peki ne yapacağız?”</p>

    <p>“Bana bunu sorup duruyorsun Jess. Sana aklıma gelen tüm seçenekleri saydım. Bir fikrin olabileceğini düşündüm. Bir de intihar var, ama şu noktada onu düşünmüyorum. Bu yüzden aklına yatan bir seçenek varsa söyle de üzerinde konuşalım.”</p>

    <p>“Hadi evlenelim,” dedi Jess aniden güçlü bir ses tonuyla. Gordion düğümü sorununu tam ortasından kesmenin en iyi çözüm olduğuna karar vermiş bir adamın havasına sahipti. Tam yol ileri, mızıkçılar alt güverteye.</p>

    <p>“Hayır,” dedi Fran. “Seninle evlenmek istemiyorum.”</p>

    <p>Sanki Jess’in yüzünü tutan görünmez vidalar vardı ve hepsi aniden bir buçuk tur çevrilerek gevşetilmişti. Her şey bir anda sarktı. O kadar acımasızca komik bir sahneydi ki tekrar kıkırdamamak için Fran’in yaralı dilini sertçe damağına bastırması gerekti. Jess’e gülmek istemiyordu.</p>

    <p>“Neden olmasın?” diye sordu Jess. “Fran...”</p>

    <p>“Sebeplerimi düşünmek zorundayım. Beni, neden istemediğime dair bir tartışmanın içine çekmene izin vermeyeceğim, çünkü şu an bilmiyorum.”</p>

    <p>“Beni sevmiyorsun,” dedi Jess somurtarak.</p>

    <p>“Çoğu hallerde aşk ve evlilik karşılıklı olarak diğerini dışlar durumdadır, başka bir şık seç.”</p>

    <p>Jess uzun bir süre sessiz kaldı. Paketten yeni bir sigara çıkarıp, elinde evirip çevirmeye başladı, ama yakmadı. Sonunda, “Başka bir şık seçemem, çünkü bu konuyu tartışmak istemiyorsun Frannie,” dedi. “Beni daha kötü bir konuma itmeye çalışıyorsun.”</p>

    <p>Bu, Fran’in biraz içine dokundu. Başını salladı. “Belki de haklısın. Son birkaç haftadır kendime de aynısını yapıyorum. Şimdi de sen, Jess. Sonuna kadar Joe College’sın. Bir soyguncu yolda seni soymaya kalksa, oracıkta bir seminer vermek istersin.”</p>

    <p>“Ah, Tanrı aşkına.”</p>

    <p>“Başka bir şık seç.”</p>

    <p>“Hayır. Sen bütün sebeplerini belirlemişsin. Belki ben de bir süre düşünsem iyi olacak.”</p>

    <p>“Tamam. Bizi otoparka geri götürür müsün? Seni bıraktıktan sonra halledilecek birkaç işim var.”</p>

    <p>Jess, ona şaşkınca baktı. “Frannie, Portland’dan buraya motosikletimle geldim. Kasaba dışında bir motelde kalıyorum. Hafta sonunu birlikte geçiririz sanıyordum.”</p>

    <p>“Otel odanda. Olmaz Jess. Şartlar değişti. Motosikletine bin, Portland’a geri dön ve konuyu enine boyuna düşündükten sonra beni ara. Acele etme.”</p>

    <p>“Üste çıkmaya çalışma Fran.”</p>

    <p>“Asıl sen, benim üstüme çıktın,” dedi Fran aniden parlayan bir öfkeyle. Ve Jess’in tokadı yanağında patladı.</p>

    <p>Jess, ona şaşkınca bakıyordu.</p>

    <p>“Özür dilerim Fran.”</p>

    <p>“Özrün kabul edildi,” dedi Fran donuk bir ifadeyle. “Sür hadi.”</p>

    <p>Halk plajının otoparkına varana dek konuşmadılar. Fran ellerini kucağında kavuşturmuş halde oturuyor, dalgakıranın hemen batısına dizilmiş evler arasından görünen okyanusa bakıyordu. Harabeye benziyorlar, diye düşündü Fran. Yazın resmen başlamasına sadece bir hafta kalmış olmasına rağmen panjurları hâlâ sıkı sıkıya örtülü olan bu evler kimlere aitti? MIT’ten<a href="../Text/Section0108.xhtml#Footnote0001" id="Backlink0001"><sup>[1]</sup></a> profesörler. Boston’dan doktorlar. New York’tan avukatlar. Servetleri yedi sekiz haneli rakamları bulanlar için bu evlere ödenen para hiçbir şeydi. Ama evlerin sahipleri buraya taşındığı takdirde Shore Yolu’ndaki en düşük gelir, otopark görevlisi Gus’a ait olacaktı. Çocukların on vitesli bisikletleri olacaktı. Yüzlerinde sıkılgan ifadeler olacak, aileleriyle ıstakoz sipariş edecekleri restoranlara veya Ogunquit Tiyatrosu’na gideceklerdi. Anacaddede aylakça dolaşacaklar, yazın yumuşak alacakaranlığında keyif süreceklerdi. Art arda dizilmiş evlerin arasından görünen kobalt mavisi, harika denize bakmaya devam ediyordu. Görüşünü bulanıklaştıran gözyaşlarının farkındaydı. Ağlayan küçük bulut.</p>

    <p>Otoparka vardıklarında Gus, onlara el salladı. Karşılık verdiler.</p>

    <p>“Sana vurduğum için özür dilerim Frannie,” dedi Jess usulca. “Böyle bir şeyin olmasını hiç istemezdim.”</p>

    <p>“Biliyorum. Portland’a geri dönüyor musun?”</p>

    <p>“Bu gece burada kalır, sabah seni ararım. Ama karar senin Fran. Kürtajın en doğru seçenek olduğuna karar verirsen parayı kazır bulurum.”</p>

    <p>“Kelime oyunu mu yapıyorsun?”</p>

    <p>“Aklımdan geçmemişti.” Uzanıp onu çekingence öptü. “Seni seviyorum Fran.”</p>

    <p>Sevdiğine inanmıyorum, diye düşündü Frannie. Nedense birden hiç inanmamaya başladım... Yine de zarifçe kabul edeceğim. Bu kadarını yapabilirim.</p>

    <p>“Pekâlâ,” dedi usulca.</p>

    <p>“Lighthouse Motel’deyim. İstersen ara.”</p>

    <p>“Tamam.” Aniden kendini çok yorgun hissederek direksiyonun başına geçti. Dilini ısırdığı yer çok acıyordu.</p>

    <p>Jess motosikletinin bağlı olduğu yere doğru yürüdü. “Umarım ararsın Fran.”</p>

    <p>Fran’in yüzünde yapmacık bir gülümseme belirdi. “Bakarız. Hoşça kal Jess.”</p>

    <p>Volvo’yu vitese taktı, geri döndü ve Shore Yolu’na çıktı. Jess’in okyanusun önünde, motosikletinin yanında durmakta olduğunu görebiliyordu ve o gün ikinci kez onu tam olarak nasıl bir resim çizdiğini bilmekle suçladı içinden. Bu kez sinirlenmek yerine hüzünlenmişti. Okyanusun ona bir daha bu olanlardan önceki gibi görünüp görünmeyeceğini merak ederek oradan uzaklaştı. Dili çok acıyordu. Camını iyice indirip tükürdü. Bu kez tükürüğü bembeyazdı. Sorun yok gibi görünüyordu. Okyanusun gözyaşları gibi tuzlu olan kokusunu alabiliyordu.</p>
  </div>
</body>
</html>
