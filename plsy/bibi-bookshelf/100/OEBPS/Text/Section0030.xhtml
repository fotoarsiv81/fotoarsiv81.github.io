<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">14. Bölüm</h2>

    <p>Saat on ikiye çeyrek vardı. Küçük pencerenin dışındaki karanlık, cama baskı uyguluyordu. Yakasının düğmesini açıp, kravatını gevşetmiş olan Deitz, ofis bölmesinde tek başına oturuyordu. Ayaklarını metal masanın üzerine uzatmıştı ve elinde bir mikrofon tutuyordu. Masanın üstündeki eski model Wollensak kayıt cihazının makaraları dönüyor, dönüyordu.</p>

    <p>“Ben Albay Deitz,” dedi. “PB-2 kodlu Atlanta tesisindeyim. Mavi Proje dosyasının Prenses/Prens alt dosyası için 16. Rapor’u sunuyorum. Bu rapor, dosya ve alt dosya <em>Çok Gizli</em> olup sadece 2-2-3 izni bulunan kişilerce görülebilir. Bu bilgileri alma yetkin yoksa, defol git Jack.”</p>

    <p>Durdu ve gözlerini bir anlığına yumdu. Makaralar tüm doğru elektriksel ve manyetik değişimleri kaydederek kesintisizce dönmeye devam ediyordu.</p>

    <p>“Prens bu gece ödümü patlattı,” dedi sonunda. “Ayrıntıya girmeyeceğim, Denninger raporunda belirtmiştir zaten. Eminim ayrıntıları seve seve belirtir. Elbette Prens ile yaptığım görüşmenin metni, 23.45’te kaydedilen bandın içinde yer alacaktır. Neredeyse ona vuracak kadar sinirlendim, çünkü beni ölesiye korkuttu. Ama artık kızgın değilim. Adam, beni kendi yerine koydu ve bir an için tam olarak ne hissetmekte olduklarını anladım. Aslında Gary Cooper zırhının gerisine ulaşabilirseniz oldukça zeki ve bağımsız bir Tanrının cezası. İşine geldiği takdirde çarkların arasına bulduğu bütün tuhaf anahtarları sokabilecek türde biri. Ne Arnette’te ne de başka bir yerde herhangi bir yakını var, bu yüzden elini kolunu bağlamak için kullanacağımız bir kozumuz da yok. Denninger’ın içeri girip, onu bir güzel pataklayarak işbirliğine yanaşmasını sağlamaya gönüllü olan adamları var, en azından o olduğunu iddia ediyor ve sorun o noktaya gelebilir, ama kişisel fikrimi belirtmeme izin verilirse, bence bu iş Denninger’ın sandığı kadar kolay olmayabilir. Denninger’ın sandığından çok daha fazla kaba kuvvet gerektirebilir. Bu yönteme hâlâ karşı olduğum kayıtlara geçsin. Annem balla, sirkeyle olduğundan daha fazla sinek yakalanabileceğini söylerdi. Galiba hâlâ buna inanıyorum.</p>

    <p>Ve tekrar kayıtlara geçsin, test sonuçlarına bakılırsa hâlâ virüsü kapmamış. Anlarsınız.”</p>

    <p>Üzerine çöken uykuya karşı koymaya çalışarak tekrar duraksadı. Son üç günde sadece dört saat uyuyabilmişti.</p>

    <p>“Saat yirmi ikide girilen son kayıtlara göre,” dedi resmi bir ifadeyle ve masasının üzerindeki raporları aldı. “Henry Carmichael, ben Prens ile konuşurken ölmüş. Polis Joseph Robert Brentwood yarım saat önce ölmüş. Bu Doktor D’nin raporunda yer almayacaktır muhtemelen, ama bu vaka onu çok heyecanlandırmıştı. Brentwood bir aşıya aniden olumlu bir tepki vermişti. Hangisiydi... ee...” Sayfaları çevirdi. “Buldum. 63-A-3 kodlu aşı. İsterseniz alt dosyaya bakabilirsiniz. Brentwood’un ateşi düştü, boynundaki şişlikler indi, aç olduğunu belirtti ve bir dilim yağsız kızarmış ekmekle kaynar suya kırılmış bir yumurta yedi. Aklı başında bir şekilde konuşup, nerede olduğunu sordu vs. vs. Sonra saat yirmi civarında ateşi aniden tekrar yükseldi. Hezeyanlar başladı. Yatak bağlarından kurtulup bağırıp çağırarak, öksürerek, balgam tükürerek odanın altını üstüne getirdi. Sonra düşüp öldü. Pat diye. Ekibe göre onu aşı öldürdü. Bir süreliğine iyileştirdi, ama ardından hastalık aşının onu öldürmesinden bile önce geri döndü. Yani yine başladığımız yere döndük.”</p>

    <p>Duraksadı.</p>

    <p>“En kötüsünü en sona bıraktım. Prenses’i artık dört yaşında, beyaz, dişi, sıradan bir Eva Hodges olarak ilan edebiliriz. Sihirli arabası bugün tekrar bir kabağa dönüştü ve fareler kabağı yedi. Baktığınızda son derece normal olduğunu düşünürsünüz, burnu bile akmıyor. Elbette üzgün, annesini özlüyor. Ama bunun dışında normal görünüyor. Yine de hastalığı kapmış. Öğle yemeğinden sonra yapılan ölçümde tansiyonu sadece biraz düştü, ardından yükselme oldu ve Denninger’ın başvurduğu en düzgün tanı metodu bu. Denninger akşam yemeğinden önce bana kızın tükürük lamlarını gösterdi. İştah kesme etkisi bakımından birinci kalite malzeme olduklarını belirtmeliyim ve aslında mikrop değil kuluçka makinesi olan araba tekerleği mikroplarıyla kaynamakta olduklarını gördüm. Bu belanın neye benzediğini ve nerede olduğunu tam olarak bilmesine rağmen bir çare üretememesini anlayamıyorum. Bana bir ton tıbbi terim içeren açıklamalar yapıyor, ama söylediklerini kendisinin de anladığını sanmıyorum.”</p>

    <p>Deitz bir sigara yaktı.</p>

    <p>“Bu gece hangi noktadayız peki? Elimizde çok iyi tanımlanmış safhaları olan bir hastalık var... ama bazı insanlar bir safhayı atlayabiliyor. Kimileri geçtiği safhaya geri dönüyor. Bazıları ikisini de yapıyor. Kimileri bir safhada nispeten uzun bir süre boyunca takılıp kalırken başkaları dört safhayı ışık hızıyla geçiyor. İki ‘temiz’ vakamızdan biri artık temiz değil. Diğeriyse en az benim kadar sağlıklı görünen otuz yaşında bir taşralı. Denninger, adam üzerinde yaklaşık otuz milyon test yaptı ve sadece dört anormallik saptayabildi: Redman’ın vücudunda pek çok ben var. İlaçla müdahale gerektirmeyecek kadar hafif bir yüksek tansiyon sorunu var. Stres altındayken sol gözü altında belli belirsiz bir tik oluşuyor. Ve Denninger, Redman’ın normalden çok daha fazla rüya gördüğünü söyledi... her gece, neredeyse bütün gece rüya görüyormuş. Bu bulguyu greve başlamadan önce çektikleri EEG sonuçlarına bakarak elde etmişler. Hepsi bu. Bunlardan bir anlam çıkaramıyorum. Doktor Denninger ve Doktor Demento’nun işini kontrol edenler de öyle.</p>

    <p>Bu beni korkutuyor Starkey. Korkutuyor, çünkü çok zeki ve tüm gerçekleri bilen bir doktor dışında kimse bu hastalığın sıradan bir grip olmadığını anlayamaz. Tanrım, hiç kimse zatürreye yakalanmadıkça, göğsünde şüpheli bir yumru keşfetmedikçe veya deli gibi kaşınmadıkça doktora gitmez. Birinin ilgilenmesini sağlamak çok zordur. Bu yüzden hepsi evlerinde oturacak, bol bol sıvı alarak yataktan çıkmayacak ve ölecek. Ölmeden önce hastalığı onlarla aynı odada bulunan herkese bulaştıracaklar. Hepimiz Prens’in, galiba bir yerde gerçek adını kullandım, ama şu noktada gerçekten umurumda değil, bu gece, yarın veya en geç öbür gün hastalık belirtileri göstermesini bekliyoruz. Ve şu ana kadar yakalanmış olan hiç kimsede iyileşme belirtisi görülmedi. Bana kalırsa Kaliforniya’daki orospu çocukları bu işi biraz fazla iyi yapmış.</p>

    <p>Deitz, Atlanta PB tesis 2, raporun sonu.”</p>

    <p>Kayıt cihazını durdurup gözünü dikerek uzun süre baktı. Ardından yeni bir sigara yaktı.</p>
  </div>
</body>
</html>
