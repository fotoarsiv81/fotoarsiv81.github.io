<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">23. Bölüm</h2>

    <p>Esmer bir adam olan Randall Flagg dar yolun iki yanından gelen gece seslerini dinleyerek, onu Idaho’dan Nevada’ya götürecek olan 51. Karayolu üzerinden güneye doğru yürüyordu. Nevada’dan sonra herhangi bir yere gidebilirdi. New Orleans’tan Nogales’e; Portland, Oregon’dan Maine’e burası onun ülkesiydi ve kimse burayı onun kadar sevip tanıyamazdı. Yolların nereye gittiğini bilir ve geceleri yürürdü. Şafağın sökmesine bir saat kalmıştı ve Twin Falls’un batısında, iki eyalet arasında uzanan Duck Vadisi Doğal Koruma Alanı’nın kuzeyinde, Grasmere ve Riddle arasında bir yerlerdeydi. Ve ne güzeldi, değil mi?</p>

    <p>Aşınmış topukları asfalt üzerine vurarak hızla yürüyor, ufukta bir arabanın farları belirecek olursa yol kenarına, gece böceklerinin dünyasına doğru geriliyor... araba onu fark etmeden yanından geçip gidince tekrar yola dönüyordu. Arabanın sürücüsü belki yanından geçerken soğuk hava cebinden geçmiş gibi aniden ürperiyor, karısıyla çocuğu aynı anda kötü bir rüya görmüşler gibi uykularında huzursuzca kıpırdanıyordu.</p>

    <p>51. Karayolu üzerinden güneye yürüyor, sivri burunlu kovboy çizmelerinin yıpranmış topukları her adımda asfalta vuruyordu; zımbalı kot pantolon ve kot mont giyen, yaşı belirsiz, uzun boylu bir adamdı. Cepleri her mevsime, her nedene uygun, elli değişik türde birbiriyle çelişen edebi risaleyle doluydu. Bu adam birine bir broşür verirse içeriği ne olursa olsun alırdınız: nükleer santrallerin tehlikeleri, Uluslararası Yahudi Karteli’nin dost ülkeleri yıkmakta oynadığı rol, Kokain-Karşıtı-CIA bağlantısı, çiftlik işçilerinin sendikaları, Yehova Şahitleri <em>(Bu on soruya “evet” cevabı verebiliyorsanız KURTULMUŞSUNUZ demektir!),</em> Militan Eşitlikçi Siyahlar, Klanın Kodu. Bunların hepsi ve daha fazlası onda mevcuttu. Kot montunun her cep kapağında birer rozet vardı. Sağ taraftakinde gülen bir sarı surat, soldakinde ise polis şapkalı bir domuz vardı. Altına, kan damlaları süzülüyormuş havası verilmiş kırmızı harflerle DOMUZUNUZ NASIL diye yazılmıştı.</p>

    <p>Duraksamadan, yavaşlamadan, geceyle yaşayarak yürümeye devam etli. Gözleri, gecenin sunduğu olasılıklarla neredeyse çılgınca bakıyordu. Sırtında yıpranmış, eski bir izci çantası asılıydı. Yüzünde karanlık bir neşe vardı, aynısının kalbinde de bulunduğunu düşünenler yanılıyor olmazdı. Nefret edilecek ölçüde mutlu bir adamın suratıydı. Korkunç bir yakışıklılığa ve sıcaklığa sahip, mola yerlerindeki lokantalarda çalışan yorgun garson kızların ellerindeki bardakları parçalamasına, küçük çocukların üç tekerlekli bisikletleriyle bahçe duvarına toslamasına ve elleriyle dizlerine batan kıymıklar yüzünden ağlayarak annelerine koşmasına yol açan bir surattı. Barlarda, maçlardaki hakem kararları yüzünden çıkan kavgaların sonunun kanlı bitmesine sebep olacak bir yüzdü.</p>

    <p>Grasmere ve Riddle arasında bir yerde, 51. Karayolu üstünde güneye doğru yürüyordu ve artık Nevada’ya daha yakındı. Yakında kamp kuracak ve bütün gün uyuyacak, güneş batarken uyanacaktı. Akşam yemeği küçük, dumansız kamp ateşi üzerinde pişerken elindekileri okuyacaktı. Ne okuduğu hiç önemli değildi: eskimiş, kapağı yırtık bir açık saçık roman ya da <em>Kavgam</em> veya bir <em>R. Crumb</em> çizgi romanı ya da <em>America Firsters</em> veya <em>Sons of the Patriots</em>’ın yayımladığı gazetelerden biri. Flagg basılmış materyal söz konusu olduğunda hiçbir şeye hayır demezdi.</p>

    <p>Akşam yemeğinden sonra tekrar yola çıkar; ıssız ormanlık alandan geçen bu mükemmel, iki şeritli yolda güneye doğru yürür; hava otlarla çalıları boğarak giderek kuraklaşırken etrafı dinler; gözler ve koklar; dağların dinozorların omurgaları gibi topraktan yükselmesini izlerdi. Ertesi gün veya ondan sonraki gün, şafak sökerken Nevada’ya geçer, önce Owyhee, ardından Mountain City’ye yürürdü. Mountain City’de Christopher Bradenton adında, ona temiz bir araba ve yeni ve sorunsuz belgeler verecek bir adam vardı. Ondan sonra bütün ülke, olanca muhteşem olasılığıyla hayata gelecek, muhteşem kılcal damarlar gibi her yanını saran yol ağıyla politik bir varlık olarak onu, karanlık yabancı madde zerresini her yerde veya herhangi bir yerde –kalp, karaciğer, ışıklar, beyin– almaya hazırlanacaktı. Dağılmak için bir yer arayan pıhtı, bir iç organa batmak için fırsat kollayan sivri bir kemik parçası, yerleşip büyüyüp habis bir ur oluşturmak için kendine uygun bir yer arayan yalnız, deli bir kanserli hücre gibiydi.</p>

    <p>Kolları iki yanında sallanarak ritmik bir şekilde yürümeye devam etti. Yoksulların, delilerin, profesyonel devrimcilerin ve nefret etmeyi son derece iyi öğrenmiş, öyle ki nefretleri yüzlerinde tavşan dudağı gibi belirgin olan, onları duvarlarında posterlerin ve sloganların bulunduğu ucuz odalarda, mengenelerle sabitlenip kesilmiş boruların içlerine patlayıcıların doldurulduğu bodrum katlarında, çılgınca planların –bir meclis üyesini öldürmek, yüksek rütbeli birinin çocuğunu kaçırmak veya Standard Petrol Şirketi’nin yönetim kurulu toplantısını el bombaları ve makineli tüfeklerle basıp insaniyet namına içerideki herkesi öldürmek gibi planlar– hazırlandığı arka odalarda ağırlayacak, kendileri gibi olanlar dışında kimse tarafından istenmeyen kişilerin yolculuk ettiği bu gizli kalmış, kuytu yollarda çok iyi tanınırdı. Onlar arasında çok iyi bilinirdi ve içlerinde en çılgınları bile karanlık, sırıtan suratına doğrudan bakamazdı. Yatağa götürdüğü kadınlar, cinsel birleşme onlar için artık buzdolabından meyve suyu almak kadar sıradan bir şey haline gelmişse bile onu bedenleri katılaşıp yüzlerini yan tarafa çevirerek kabul ederdi. Onu altın rengi gözleri olan bir koç veya kara bir köpek gibi içlerine alırlar ve birleşme sonrasında <em>soğuk,</em> bir daha asla ısınamayacaklarmışçasına <em>buz</em> gibi olurlardı. Bir toplantının ortasında gelmişse histerik konuşmalar, çekiştirmeler, şikâyetler, suçlamalar ve ideolojik tartışmalar bıçak gibi kesilirdi. Bir an için ortalığı yoğun bir sessizlik kaplar, ardından ona bakıp, hemen sonrasında, sanki yanlarına kollarının altında korkunç imha makineleriyle, yoldan çıkmış kimya öğrencilerinin bodrum katlarındaki laboratuvarlarda hazırladığı plastik patlayıcılardan ya da açgözlü bir çavuşun el altından sattığı ordu malı silahlardan bin kat etkili bir silahla gelmiş gibi bakışlarını kaçırmaya başlarlardı. Yanlarına kanla paslanmış, yüzyıllardır yarattığı yıkım ve çığlıklarla beslenmiş, ama her an tekrar yok etmeye hazır korkunç bir hediyeyle, nitrogliserin mumları olan bir doğum günü pastasıyla gelmiş gibi tedirgin olurlardı. Konuşmalar tekrar başladığında sarf edilen cümleler bu kez mantıklı ve disiplinli –çılgın insanların yapabileceği kadar– olur ve anlaşılıp kararlar verilirdi.</p>

    <p>Rahat kovboy çizmeleri içinde hızlı adımlarla yürümeye devam ediyordu. Ayaklarıyla bu çizmeler eski âşıklardı. Mountain City’deki Christopher Bradenton, onu Richard Fry olarak biliyordu. Bradenton kaçakların kullandığı yeraltı raylı sistemlerinden birinde kondüktörlük yapıyordu. Weathermen’dan Guevara Brigade’e, pek çok farklı organizasyon Bradenton’ı beslerdi. Bazen bedava üniversite dersleri veren ya da Utah, Nevada ve Arizona gibi batı eyaletlerinde yolculuk edip, liselerde İngilizce derslerine girerek okullu oğlanlarla kızları (bunu umuyordu) şiirin canlı olduğu –narkoleptikti ama yine de çirkin bir tür hayatiyeti vardı– haberini vermek suretiyle büyüleme amacı olan bir şairdi. Artık ellili yaşlarının sonuna geliyordu ama Kaliforniya Üniversitesi’nden yirmi yıl önce SDS<a href="../Text/Section0108.xhtml#Footnote0009" id="Backlink0009"><sup>[9]</sup></a> ile fazla içli dışlı olduğu gerekçesiyle kovulmuştu. 1968’deki Büyük Chicago Konvansiyonu’nda basılmış, radikal gruplarla birbiri ardına bağlantı kurmuş, önce bu grupların çılgınlığına kucak açmış, ardından onlar tarafından olduğu gibi yutulmuştu.</p>

    <p>Kara Adam yürürken gülümsedi. Bradenton borunun sadece bir ucunu temsil ediyordu ve geride daha binlercesi vardı... delilerin kitapları ve bombalarıyla yolculuk ettikleri borular. Bu boruların hepsi birbiriyle bir şekilde bağlantılıydı. Yol tabelaları gizlenmişti, ama yine de gerekli kişilerce okunabiliyordu. New York’ta Robert Franq olarak biliniyordu ve bir zenci olduğuna dair iddiasına, teni oldukça beyaz olmasına rağmen şimdiye kadar hiç kimseden bir itiraz gelmemişti. O ve zenci bir Vietnam gazisi –adamın içi, kaybettiği sol bacağını telafi etmek için gereğinden fazla nefretle doluydu– New York ve New Jersey’de altı polisi öldürmüştü. Georgia’da Nathan Bedford Forest’ın uzaktan akrabası olan Ramsey Forest olarak tanınıyordu ve sicilinde iki tecavüz, bir hadım etme ve bir zenci kasabasını ateşe vermek vardı. Ama bu oldukça eskiden, altmışların başlarında, ilk medeni haklar tartışmaları sırasında olmuştu. Bazen o çatışma içinde doğmuş olabileceğini düşünüyordu. O tarihten önce olanları pek hatırlamıyordu. Tek bildiği, Nebraska’dan geldiği ve liseye Charles Starkweather adlı kızıl saçlı, çarpık bacaklı biriyle gittiğiydi. 1960 ve 1961’deki medeni haklar yürüyüşlerini daha iyi anımsıyordu; dayaklar, gece yolculukları, içlerinde büyüyen mucizeyi daha fazla tutamıyormuş gibi havaya uçan kiliseler. 1962’de New Orleans’a sürüklendiğini ve Amerika’nın Küba’yı rahat bırakması gerektiğini söyleyerek broşürler dağıtan aklını kaybetmiş bir gençle tanıştığını hatırlıyordu. Adamın ismi Bay Oswald’dı ve onunla tanıştığı sırada aldığı broşürlerden birkaçı, eskimiş ve kırışmış halde birçok cebinden birinde hâlâ duruyordu. Yüzlerce değişik Sorumluluk Komitesi’nde yer almıştı. Yüz farklı üniversite kampusunda aynı şirketlere karşı düzenlenen gösteri yürüyüşlerine katılmıştı. Konuşma yapmaya gelen kodamanları en tedirgin edecek soruları yazmış, ama hiçbirini kendisi sormamıştı; o güç simsarları sırıtan, ışıldayan suratını görünce alarma geçip podyumdan kaçmaya kalkabilirdi. Aynı şekilde hiç konuşma yapmazdı, çünkü mikrofonlar keskin bir şekilde ötmeye başlar, devreler yanardı. Ama konuşanlar için pek çok metin yazmış ve birçok seferinde bu konuşmalar ayaklanmalarla, arabaların devrilmesiyle, öğrenci olayları ve şiddet gösterileriyle son bulmuştu. Yetmişlerin başlarında bir süre Donald DeFreeze adında bir adamla haşır neşir olmuş ve ona, Cinque adını kullanmasını önermişti. Bir kadın mirasçının kaçırılmasıyla son bulan planların hazırlanmasına yardım etmiş ve fidye almak yerine kadının çıldırtılması fikri de ondan çıkmıştı. Defreeze ve diğerlerinin kullandığı Los Angeles’taki küçük evden, polislerin baskınından yirmi dakika önce ayrılmış; kovboy çizmelerinin topuklarım yere vura vura yürüyerek uzaklaşmıştı. Yüzünde, annelerin irkilip çocuklarını kucaklayarak evlerine çekmelerine, hamile kadınların erken doğum sancıları çekmesine yol açan korkunç bir sırıtış vardı. Ve daha sonra, grubun geri kalan birkaç üyesi polis tarafından yakalandığında tek söyleyebildikleri yanlarında birinin daha olduğu, yaşı belli olmayan, kimilerinin Yürüyen Ahbap kimilerininse Öcü diye çağırdığı, önemli olabilecek birinin daha bulunduğuydu.</p>

    <p>Kararlı adımlarla metreleri yutuyordu. İki gün önce Laramie, Wyoming’de, bir elektrik santralini havaya uçuran çevreci bir grubun parçasıydı. Bugün 51. Karayolu’nda, Grasmere ve Riddle arasında, Mountain City yolundaydı. Ertesi gün başka bir yerde olacaktı. Ve her zamankinden de mutluydu, çünkü...</p>

    <p>Durdu.</p>

    <p><em>Çünkü bir şey geliyordu.</em> Hissedebiliyor, neredeyse gece havasından tadını alıyordu. Tanrı bir pikniğe hazırlanıyormuş ve tüm medeniyet mangalda pişecekmişçesine isli, sıcak bir tattı. Kömürler kızarıp kor halini almıştı. Dışları beyaz ve yapraksı, içleriyse şeytanın gözleri gibi kıpkırmızıydı. Kocaman bir şeydi, muazzamdı.</p>

    <p>Şekil değiştirme vakti yaklaşıyordu. İkinci kez doğacak, kum rengi dev bir canavarın rahminden çıkacaktı. Canavar şimdiden doğum sancıları çekerek yatıyor, doğum kanıyla ıslanan bacakları yavaşça kıpırdıyor, güneş sıcaklığındaki gözleri boşluğa bakıyordu.</p>

    <p>Zaman değiştiğinde doğmuştu ve değişim tekrar gerçekleşmek üzereydi. Rüzgârdan bile anlaşılıyordu. Idaho akşamının hafif esintisinden.</p>

    <p>Yeniden doğma vakti gelmek üzereydi. Biliyordu. Yoksa nasıl aniden tekrar büyü yapabilecekti?</p>

    <p>Gözlerini kapatıp sıcak yüzünü şafağa hazırlanan karanlık göğe doğru hafifçe kaldırdı. Konsantre oldu. Gülümsedi. Çizmelerinin tozlu, yıpranmış topukları yoldan ayrılıp, yükselmeye başladı. Bir santim. İki. Üç. Gülümsemesi genişleyip sırıtışa dönüştü. Artık yoldan altmış santim yüksekteydi.</p>

    <p>Sonra ufukta günün ilk ışıldamasını fark etti ve tekrar alçaldı. Daha vakit gelmemişti.</p>

    <p>Ama çok yaklaşmıştı.</p>

    <p>Günü uyuyarak geçirebileceği bir yer arayarak tekrar yürümeye başladı. Vakit çok yaklaşmıştı ve şimdilik bu kadarını bilmesi yeterliydi.</p>
  </div>
</body>
</html>
