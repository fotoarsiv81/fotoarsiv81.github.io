<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">22. Bölüm</h2>

    <p>Creighton, 24 Haziran günü Starkey’i ellerini arkasına kavuşturmuş halde monitörlere bakar vaziyette buldu. Yaşlı adamın sağ elinde parlayan West Point yüzüğünü gördü ve içi ona karşı bir merhamet hissiyle doldu. Starkey on gündür ilaçlarla ayakta duruyordu ve kaçınılmaz olan çöküşü an meselesiydi. Ama telefon konusundaki şüphelerinde haklıysa esas çöküşün zaten yaşanmış olduğunu düşündü.</p>

    <p>“Len,” dedi Starkey şaşırmış gibi. “Geldiğine sevindim.”</p>

    <p><em>“De nada,”</em> dedi Creighton hafifçe gülümseyerek.</p>

    <p>“Telefondakinin kim olduğunu biliyorsun.”</p>

    <p>“Gerçekten oydu demek?”</p>

    <p>“Evet başkandı. Görevden alındım. O kahrolası meclis üyesi beni görevden aldırdı Len. Bunun olacağını biliyordum elbette. Ama yine de acı veriyor. Hem de çok. O bok çuvalı yüzünden olduğunu bilmek daha fazla acı veriyordu.”</p>

    <p>Len Creighton başını salladı.</p>

    <p>“Eh,” dedi Starkey eliyle yüzünü ovuşturarak. “Olan oldu. Geri dönüşü yok. Artık sorumluluk sende. Seni mümkün olan en kısa sürede Washington’da görmek istiyor. Seni yerden yere vurup, parçalayacak, ama oracıkta kıpırdamadan durup başını sallayacak ve tokadı yiyince diğer yanağını çevireceksin. Kurtarabildiğimizi kurtardık. Bu kadarı yeterli. Yeterli olduğuna inanıyorum.”</p>

    <p>“Eğer öyleyse bu ülke önünde dizleri üzerine çöküp, sana teşekkür etmeli.”</p>

    <p>“Elimi yaktı ama... dayanabildiğim kadar uzun süre tuttum Len. Tuttum.” Hararetle konuşuyor, ama bakışları monitörlere kayıyordu. Dudakları bir an hafifçe titredi. “Sen olmasan yapamazdım.”</p>

    <p>“Seninle epey uzun bir geçmişimiz var Billy.”</p>

    <p>“Doğru söylüyorsun asker. Şimdi beni dinle. Bir konu her şeyden önce geliyor. Bulduğun ilk fırsatta Jack Cleveland ile görüşmen gerekiyor. Hem demir hem bambu perdenin gerisinde kimler olduğunu o biliyor. Onlarla nasıl temas kurulabileceğini biliyor ve yapılması gerekeni yapmakla kalmayacaktır. Çabuk olunması gerektiğini bilecektir.”</p>

    <p>“Anlamadım Billy.”</p>

    <p>“En kötüsünü varsaymalıyız,” dedi Starkey ve suratında tuhaf bir sırıtış belirdi. Üst dudağını kaldırdı ve bahçeyi korurken hırlayan bir köpek gibi titretti. Parmağıyla masanın üstündeki sarı rapor kâğıtlarını gösterdi. “Artık kontrolden çıktı. Oregon, Nebraska, Louisiana ve Florida’da da görüldü. Meksika ve Şili’den de raporlar geliyor. Atlanta’yı yitirince bu işte en iyi olan üç adamı da kaybetmiş olduk. Bay Stuart “Prens” Redman ile hiçbir yere varamadık. Ona Mavi Virüs’ü doğrudan zerk ettiklerini biliyor muydun? Sakinleştirici olduğunu sanıyordu. Vücudu virüsü yok etti, ama kimse bunun nasıl olduğunu bilmiyor. Altı haftamız daha olsaydı belki cevabı bulabilirdik. Ama yok. Grip hikâyesi en iyi yalan, ama diğer tarafın bunun Amerika’dan kaynaklanan yapay bir durum olduğunu keşfetmemesi gerek... buna izin <em>veremeyiz.</em> Akıllarına türlü fikirler getirebilir.</p>

    <p>Cleveland’ın SSCB’de sekiz ila yirmi adamı, Avrupa’daki uydu ülkelerde ise beş ila on adamı bulunuyor. Kızıl Çin’de ne kadar olduğunu ben bile bilmiyorum.” Starkey’in dudakları tekrar titremeye başladı. “Bugün Cleveland’ı gördüğünde ona sadece <em>Roma düşüyor</em> de. Unutmazsın, değil mi?”</p>

    <p>“Unutmam,” dedi Len. Dudakları aniden garip bir şekilde buz kesmişti. “Ama bunu gerçekten yapmalarını beklemiyorsun, değil mi? O adamların?”</p>

    <p>“Şişeler adamlarımıza bir hafta önce ulaştı. İçlerinde SkyCruise uydularımız tarafından taşınacak radyoaktif partiküller olduğunu sanıyorlar. Bundan ötesini bilmelerine gerek yok, değil mi Len?”</p>

    <p>“Evet Billy.”</p>

    <p>“Durum kötüden daha da betere gidecek olursa... zaten kimse bilemeyecek. Mavi Proje son ana kadar gizliydi, bundan eminiz. Yeni bir virüs, bir mutasyon... rakiplerimiz şüphelenebilir, ama yeterli zamanları olmayacak.”</p>

    <p>“Evet.”</p>

    <p>Starkey yine monitörlere bakıyordu. “Kızım bana yıllar önce bir şiir kitabı vermişti. Yeets adlı bir şairin eserleri. Bana her ordu mensubunun Yeets okuması gerektiğini söylemişti. Galiba bir tür espriydi. Yeets diye bir şair duymuş muydun hiç Len?”</p>

    <p>“Galiba,” dedi Creighton şairin isminin Yeats olduğunu ona söyleyip söylememeyi bir an düşünüp vazgeçerek.</p>

    <p>“Her dizesini okudum,” dedi Starkey sonsuz sessizliğe gömülmüş kafeteryanın görüntülerine bakarak. “Daha çok okumayacağımı düşündüğü için. Fazla tahmin edilebilir olmak hata. Okuduğumun çoğunu anlamadım, adam bence kesin deliydi, ama yine de okudum. Komik şiirler. Hep kafiyeli değildi. Ama kitapta bir şiir aklımdan hiç çıkmadı. Sanki adam hayatımı adadığım her şeyi, umutsuzluğunu, kahrolası asaletini tarif etmişti. Her şeyin dağılıp yok olduğunu söylemiş. Merkezin hepsini tutamadığından bahsetmiş. Durumun tuhaflaşabileceğini söylemek istiyordu sanırım Len. Bence kastettiği buydu. Yeets dünyanın er ya da geç sarsılıp dağılacağını biliyormuş.”</p>

    <p>“Evet efendim,” dedi Creighton usulca.</p>

    <p>“Sonunu ilk okuduğumda tüylerim diken diken olmuştu, hatırladıkça hâlâ oluyor. O kısım ezberimde. ‘Sonunda saati gelen hangi kaba saba hayvan sürünerek Beytüllahim’e gider?’”</p>

    <p>Creighton sessizce duruyordu. Söylenecek bir şey yoktu.</p>

    <p>“Canavar yolda,” dedi Starkey, ona dönerek. Hem ağlıyor hem sırıtıyordu. “Ve Yeets denen adamın hayal edebileceğinden çok daha yıkıcı. Her şey mahvoluyor. Bizim işimiz, mümkün olduğunca büyük bir kısmı dağılmadan bir arada tutabilmek.”</p>

    <p>“Evet efendim,” dedi Creighton ve ilk kez kendi gözlerinin de yaşlarla yanmakta olduğunu hissetti. “Evet Billy.”</p>

    <p>Starkey elini uzattı ve Creighton uzatılan eli her iki eliyle birden kavradı. Starkey’in eli, içinde küçük bir kır hayvanının narin iskeletinin bulunduğu, atılmış bir yılan derisi gibi yaşlı ve soğuktu. Gözyaşları, Starkey’in özenle tıraş edilmiş yanaklarından aşağı süzüldü.</p>

    <p>“Yapacak işlerim var,” dedi Starkey.</p>

    <p>“Evet efendim.”</p>

    <p>Starkey sol elinden alyansını, sağ elinden de West Point yüzüğünü çıkardı. “Bunlar Cindy ve kızım için,” dedi. “Ellerine geçeceğinden emin ol Len.”</p>

    <p>“Merak etme.”</p>

    <p>Starkey kapıya yöneldi.</p>

    <p>“Billy?” diye seslendi Len Creighton arkasından.</p>

    <p>Starkey, ona döndü.</p>

    <p>Creighton gözlerinde yaşlarla hazır olda durdu ve selam verdi.</p>

    <p>Starkey bu selama karşılık verdi ve odadan çıktı.</p>

    <p class="paragraf">Asansör katlar arasında kararlı bir şekilde ilerliyordu. Bir alarm hüzünlü bir şekilde ötmeye başladı, sanki zaten kaybedilmiş bir amaca dönüşmüş bir duruma karşı uyarıyordu. Starkey özel anahtarını kullanarak garaja açılan kapıdan geçti. Bir cip seçip binerken Len Creighton’ın monitörlerden birinden onu izlemekte olduğunu tahmin edebiliyordu. Cipi çölün tozlu toprağı üzerinde sürerek test alanını geçti ve üzerinde YÜKSEK GÜVENLİK BÖLGESİ ÖZEL İZİN OLMAKSIZIN GİRMEK YASAKTIR yazan kapıdan çıktı. Kontrol noktaları otoyol gişelerine benziyordu. İçlerinde hâlâ askerler vardı, ama hepsi de ölmüştü ve çöl sıcağında, üniformaları içinde mumyalaşmaktaydılar. Kulübeler kurşun geçirmezdi ama mikrop geçirmez değildi. Camlaşmış gözleri, beton binalar ve Quonset kulübeler arasındaki toprak yollarda ilerleyen tek canlı olan Starkey’e boş boş bakıyordu.</p>

    <p>Kapısında A-1-A İZNİ OLMAKSIZIN GİRMEK KESİNLİKLE YASAKTIR yazan bir binanın önünde durdu. İçeri girmek için bir anahtar, asansörü kullanmak içinse bir başkasını kullandı. Kaskatı kesilmiş bir askerin cesedi, asansörün yan tarafındaki camlı bölmeden ona bakıyordu. Asansör gelip kapıları açılınca Starkey hemen içeri girdi. Ölü askerin iki tozlu taşa benzeyen gözlerindeki boş bakışın ağırlığını üzerinde hissediyordu.</p>

    <p>Asansör öyle bir hızla inmeye başladı ki midesi altüst oldu. Durduğu sırada bir zil, yavaşça çaldı. Kapılar kayarak açıldığından çürüme kokusu hafif bir tokat gibi yüzünde patladı. Çok keskin değildi, zira hava temizleyiciler hâlâ çalışıyordu, ama kokuyu onlar bile tamamen ortadan kaldıramıyordu. Bir adam öldüğünde bunun farkında olmanızı ister, diye düşündü Starkey.</p>

    <p>Asansörün önünde çeşitli yerlere dağılmış halde yaklaşık bir düzine ceset vardı. Çürümekte olan, balmumuna benzer ellerden birine basmak veya bir bacağa takılmak istemeyen Starkey aralarında dikkatle ilerledi. Bir ele basmak çığlık atmasına yol açabilirdi ve bunu kesinlikle istemiyordu. Bir mezarın içinde çığlık atarsanız çıkan ses sizi çıldırtabilirdi ve bulunduğu yer tam olarak buydu: bir mezar. İyi bir bütçeye sahip bir bilimsel araştırma projesi gibi görünse de aslında bir mezardı.</p>

    <p>Asansör kapıları arkasından kapandı ve otomatik olarak yükselmeye başlayınca hafif bir uğultu duyuldu. Starkey bir başkası anahtarla açıp girmediği sürece tekrar aşağı inmeyeceğini biliyordu; tesisin güvenliğinde gedik açılınca bilgisayar sistemi, genel koruma programı gereği asansörleri otomatik olarak kilitlemişti. Bu zavallı adamlarla kadınlar neden burada yatıyordu? Herhalde bilgisayarların hata yaparak acil durum önlemlerini geri alacağını umuyorlardı. Neden olmasın? Gerçekleşmesi imkânsız değildi. Zaten korkunç bir hata yapılmıştı bile.</p>

    <p>Starkey kafeteryaya giden koridorda yürümeye başladı. Topukları yere çarptıkça tok sesler çıkarıyordu. Tepedeki floresan lambalar sert, gölgesiz bir ışık saçıyordu. Etraftaki cesetlerin sayısı artıyordu. Çıplak bir adamla kadın, kafalarında birer kurşun deliğiyle yatıyordu. Sevişiyorlarmış, diye düşündü Starkey. Sonra adam önce onu, ardından kendisini vurmuş. Virüsler arasında aşk. Ordu malı 45’lik hâlâ adamın elindeydi. Yerdeki fayansların üstü kan ve yulaf ezmesine benzer bir maddeyle kaplıydı. İçinden uzanıp sert mi yoksa yumuşak mı olduğunu anlamak için kadının göğsüne dokunma isteği belirdi ama Tanrıya şükür ki geçici bir istekti bu.</p>

    <p>Koridorun ilerisinde bir adam, sırtı kapalı kapıya yaslanmış halde yerde oturuyordu. Boynuna ayakkabı bağcığıyla bir yazı asılmıştı. Çenesi öne düştüğü için yazı okunmuyordu. Starkey, adamın çenesini tutarak başını geri itti. Bu sırada adamın gözyuvarları hafif bir ses çıkararak tekrar yuvalarına oturdu. Yazı, kırmızı keçeli kalemle yazılmıştı. ARTIK İŞE YARADIĞINI BİLİYORSUNUZ, diye yazılmıştı. SORUSU OLAN?</p>

    <p>Starkey, adamın çenesini bıraktı. Kafa, itip bıraktığı açıda kaskatı olmuştu. Ölü gözleri tavana bakıyordu. Starkey geriledi. Tekrar ağlamaya başlamıştı. Sorusu olmadığı için ağlıyordu galiba.</p>

    <p>Kafeteryanın kapıları açıktı. Hemen dışında, büyükçe bir mantar pano vardı. Starkey, 20 Haziran’da bir bovling maçı olacağını gördü. Zalim Bovlingciler ve İlk Yıkıcılar, proje şampiyonluğu için kapışacaktı. Ayrıca Anna Floss adında biri 9 Temmuz’da onu Denver’a veya Boulder’a götürebilecek birini arıyordu. Benzin masraflarına katkıda bulunacaktı. Richard Betts, collie ve St. Bernard kırması köpek yavrularına yuva arıyordu. Ayrıca kafeteryada her hafta mezhep farkı gözetilmeksizin dini toplantılar yapılacağına dair bir duyuru vardı.</p>

    <p>Starkey panodaki her bir duyuruyu okuduktan sonra içeri girdi.</p>

    <p>Kafeteryada koku daha berbattı... çürüyen bedenlerin kokusuna bozuk yiyeceklerin kokusu da karışmıştı. Starkey dehşetle etrafına baktı.</p>

    <p>Bazıları ona bakıyor gibiydi.</p>

    <p>“Adamlar...” diye başladı Starkey, sonra sustu. Ne söyleyeceğine dair en ufak fikri bile yoktu.</p>

    <p>Frank D. Bruce’un suratı çorbanın içinde oturduğu yere doğru yavaşça yürüdü. Durup birkaç dakika boyunca ona baktı. Sonra saçlarından tutarak Frank D. Bruce’un kafasını kaldırdı. Uzun süre önce bozulmuş olan çorbanın bulunduğu kâse, adamın suratına yapışmış halde masadan ayrıldı. Starkey kâseye dehşetle vurarak yere düşürdü. Kâse kafeteryanın zeminine kapaklandı. Çorbanın büyük bir bölümü jöle gibi donarak Frank D. Bruce’un suratına yapışmıştı. Starkey mendilini çıkararak çorbayı olabildiğince sildi. Frank D. Bruce’un göz kapakları çorba yüzünden adeta yapışmıştı, ama Starkey zorlayarak sildi. Boynuna yazı asılı olan adam gibi Frank D. Bruce’un gözlerinin de yuvaları içine düşeceğinden korkuyordu. Tutkalımsı çorbayı sildikten sonra göz kapaklarının aniden açılacağı ihtimali ise onu dehşete düşürüyordu. Ama onu en çok korkutan, Frank D. Bruce’un gözlerinde görebileceği ifadeydi.</p>

    <p>“Er Bruce,” dedi Starkey yumuşak bir ses tonuyla. “Rahat.”</p>

    <p>Mendili dikkatle Frank D. Bruce’un yüzüne örttü. Mendil oraya yapıştı kaldı. Starkey döndü ve tören alayındaymış gibi uzun ve sert adımlarla kafeteryadan çıktı.</p>

    <p>Boynuna yazı asılı olan adamın yanına oturdu, kılıfını açarak tabancasını çıkardı ve namlusunu ağzına soktu.</p>

    <p>Silah patladığında boğuk, dramatik sayılmayacak bir ses çıktı. Cesetlerin kılı bile kıpırdamadı. Hava temizleyicileri hemen dumanın icabına baktı. Mavi Proje’nin derinliklerine sessizlik hâkim oldu. Kafeteryada, Starkey’in mendili Er Frank D. Bruce’un yüzünden kayıp süzülerek yere düştü. Frank D. Bruce buna pek aldırmadı, ama kafeteryayı gösteren monitörü izleyen Len Creighton, Billy’nin hazır başlamışken neden adamın kaşlarını da silmediğini merak ediyordu. Çok yakında Birleşik Devletler başkanının karşısına çıkacaktı ama Frank D. Bruce’un kaşlarında kalan çorba onu daha fazla endişelendiriyordu. Çok daha fazla.</p>
  </div>
</body>
</html>
