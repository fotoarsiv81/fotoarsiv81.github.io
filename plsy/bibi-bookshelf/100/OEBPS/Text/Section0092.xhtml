<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">67. Bölüm</h2>

    <p>Yürüyen Adam Las Vegas’a geri dönmüştü. Sabah saat dokuz buçuk civarında gelmişti. Lloyd gelişini görmüştü. Flagg de onu görmüş ama ilgilenmemişti. Yanında bir kadınla Grand’in lobisinden geçiyordu. Herkesin bakışları, Kara Adam’a bakmaktan duydukları ortak hoşnutsuzluğa rağmen kadına yöneldi. Saçları kar beyazıydı. Cildi güneş ışınlarına maruz kalıp korkunç bir şekilde yanmıştı. Yanıklar o kadar kötüydü ki Lloyd’a Indian Springs’teki yangının kurbanlarını hatırlatmıştı. Bembeyaz saçlar, güneş yanığı ten, boş bakışlı gözler. Dünyaya uysallığın, hatta zekâ geriliğinin ötesinde bir ifade yoksunluğuyla bakıyorlardı. Lloyd böyle bakan gözleri daha önce de görmüştü. Los Angeles’ta, Flagg’e işleri nasıl yürütmesini söylemeye kalkan ukala avukat Eric Strellerton da daha sonra böyle bakmaya başlamıştı.</p>

    <p>Flagg kimseye bakmadı. Sadece sırıtıyordu. Kadını asansöre yöneltti ve birlikte bindiler. Kapılar arkalarından kayarak kapandı ve en üst kata çıktılar.</p>

    <p>Lloyd, Flagg, onu çağırıp rapor vermesini istediğinde hazır olabilmek için sonraki altı saat boyunca her şeyi organize etmekle uğraştı. Her şey kontrol altında gibi görünüyordu. Tek yapmadığı, Paul Burlson’ı arayıp Julie Lawry denen kızın gerçekten önemli bir bilgi sağladığı ihtimaline karşı Tom Cullen hakkında bilgi almaktı. Lloyd bunun pek muhtemel olduğunu sanmıyordu ama Flagg’e rapor vermek üzereyken tedbirli olmaktan bir zarar gelmezdi. Sonradan pişman olmaktan iyiydi.</p>

    <p>Telefonu kaldırıp sabırla bekledi. Bir süre sonra bir tıkırtı oldu ve Shirley Dunbar’ın Tennessee aksanlı sesi duyuldu. “Santral.”</p>

    <p>“Selam Shirley. Ben Lloyd.”</p>

    <p>“Lloyd Henreid! N’aber?”</p>

    <p>“Fena değil Shirley. Beni 6214’e bağlayabilir misin?”</p>

    <p>“Paul’ü mü arıyorsun? Evde değil. Indian Springs’e gitti. Onu üste yakalayabileceğine bahse girerim.”</p>

    <p>“Tamam, dene bakalım.”</p>

    <p>“Hemen. Hey, Lloyd, ne zaman gelip kahveli kekimden yiyeceksin? İki üç günde bir yenisini pişiriyorum.”</p>

    <p>“Yakında Shirley,” dedi Lloyd yüzünü buruşturarak. Shirley kırk yaşındaydı ve Lloyd’a göz koymuştu. Adamların, özellikle Whitney ve Ronnie Sykes’ın onunla dalga geçtiğini pek çok kez duymuştu, ama iyi bir santral görevlisiydi ve Las Vegas santralinde mucizeler yaratıyordu. Elektrikten sonra ilk işleri telefonları –en önemlilerini– işler hale getirmek olmuştu ama otomatik aktarma mekanizmasının büyük bir bölümü yandığı için ip bağlanmış konserve kutuları ilkelliğiyle karşı karşıya kalmışlardı. Ayrıca mütemadiyen kesintiler oluyordu. Shirley işin altından çok iyi kalkıyor, dahası, yeni öğrenmekte olan diğer santral görevlilerine çok sabırlı davranıyordu.</p>

    <p>Ayrıca kahveli keki gerçekten <em>lezizdi.</em></p>

    <p>“<em>Çok</em> yakında,” diye ekledi. Shirley Dunbar’ın yetenekleriyle, uysal, ılımlı yapısını Julie Lawry’nin diri ve dolgun vücuduyla birleştirmenin ne harika olacağını düşündü.</p>

    <p>Shirley cevabından tatmin olmuş gibiydi. Hattan bip sesleri ve yüzünü buruşturarak ahizeyi kulağından uzaklaştırmasına sebep olan tiz, yankılı bir uğultu yükseldi. Sonra karşı taraftaki telefon çalmaya başladı.</p>

    <p>“Bailey, üs,” diye cevap verdi mesafe yüzünden tenekeyi andıran ses.</p>

    <p>“Ben Lloyd, diye bağırdı Lloyd ahizeye. “Paul orada mı?”</p>

    <p>“Ne kolu Lloyd?” diye sordu Bailey.</p>

    <p><em>“Paul diyorum! Paul Burlson!”</em></p>

    <p>“Ha, o mu! Evet burada, kola içiyor.”</p>

    <p>Bir sessizlik oldu. Tam Lloyd hattın kesildiğini düşünmeye başlamıştı ki Paul’ün sesi duyuldu. “Alo?”</p>

    <p>“Bağırmamız gerekecek Paul. Hat berbat.” Ama Lloyd, Paul’ün ciğerlerinin kapasitesinin bağırmaya yeteceğinden şüpheliydi. Kalın camlı gözlükler takan, ufak tefek bir adamdı. Vegas sıcağına rağmen her gün giymekte ısrar ettiği üç parçalı takım elbiseleri yüzünden kimileri ona Havalı Beyefendi lakabını takmıştı. Ama istihbarat memuru olarak çok iyiydi ve Flagg keyfinin yerinde olduğu anlardan birinde Lloyd’a Burlson’ın 1991’de gizli polisin başında olacağını söylemişti. Ve bu görevde <em>çoook</em> başarılı olacağını eklemişti halinden memnun, sevgi dolu bir gülümsemeyle.</p>

    <p>Paul biraz daha yüksek sesle konuşmayı başardı.</p>

    <p>“Dosyan yanında mı?” diye sordu Lloyd.</p>

    <p>“Evet. Stan Bailey ile iş rotasyonu üzerinde çalışıyorduk.”</p>

    <p>“Tom Cullen adında bir adamla ilgili elinde ne olduğuna bir bakar mısın?”</p>

    <p>“Bir saniye.” Bir saniye, iki hatta üç dakika olunca Lloyd yine hattın kesildiğini düşünmeye başladı. Sonra Paul’ün sesi duyuldu. “Tamam Tom Cullen... orada mısın Lloyd?”</p>

    <p>“Evet.”</p>

    <p>“Telefon hatlarına hiç güven olmuyor. Sanırım yaşı yirmi iki ila otuz beş arasında bir şey. Kendisi de tam olarak bilmiyor. Hafif bir zekâ geriliği vakası. Kısmi iş kabiliyeti var. Ona temizlik ekibinde görev verdik.”</p>

    <p>“Ne zamandır Vegas’ta?”</p>

    <p>“Üç haftadan az bir süre.”</p>

    <p>“Colorado’dan mı gelmiş?”</p>

    <p>“Evet ama orada yaşamayı deneyip beğenmeyerek buraya gelen yaklaşık bir düzine insan var. Bu adamı kovmuşlar. Normal bir kadınla cinsel ilişkide bulunmuş. Galiba gelecek nesillerin genlerinin bozulacağından korktular.” Güldü.</p>

    <p>“Adresi var mı?”</p>

    <p>Paul adresi söyledi ve Lloyd defterine not etti.</p>

    <p>“Hepsi bu mu Lloyd?”</p>

    <p>“Vaktin varsa bir isim daha soracağım.”</p>

    <p>Paul yine güldü. “Elbette. Kahve molası vermiştim.”</p>

    <p>“İsim, Nick Andros.”</p>

    <p>Paul hiç duraksamadan konuştu. “O isim kırmızı listemde.”</p>

    <p>“Ya?” Lloyd olabildiğince hızlı düşündü; ışık hızından çok uzaktı elbette. Paul’ün kırmızı listesinin ne olduğuna dair hiçbir fikri yoktu. “Sana bu ismi kim söyledi?”</p>

    <p>Paul bıkkın bir tonla konuştu. “Sence kim? Kırmızı listedeki diğer tüm isimleri söyleyen kişi.”</p>

    <p>“Ha, peki,” dedi Lloyd ve veda ederek telefonu kapadı. Hat, sohbet edilmeyecek kadar kötüydü. Zaten düşüncelere dalmış olan Lloyd’un pek sohbet edecek hali yoktu.</p>

    <p>Kırmızı liste.</p>

    <p>Flagg’in sadece Paul’e verdiği isimlerden oluşuyordu anlaşılan... ama Paul, Lloyd’un da haberdar olduğunu sanıyordu. Kırmızı liste. Ne listesiydi bu? Kırmızı, dur demekti.</p>

    <p>Kırmızı, tehlike demekti...</p>

    <p>Ahizeyi tekrar kaldırdı.</p>

    <p>“Santral.”</p>

    <p>“Yine ben Shirl.”</p>

    <p>“Lloyd yoksa...”</p>

    <p>“Hiç vaktim yok Shirley. Çok önemli olabilecek bir meseleyle ilgileniyorum.”</p>

    <p>“Tamam Lloyd.” Shirley’nin sesindeki flört eden ton yok oldu ve yerini iş kadını tonu aldı.</p>

    <p>“Güvenlikte kim var?”</p>

    <p>“Barry Dorgan.”</p>

    <p>“Bana, onu bağla. Ve seni hiç aramadım.”</p>

    <p>“Tamam Lloyd.” Sesinde şimdi korku vardı. Lloyd da korkuyordu ama aynı zamanda heyecanlıydı.</p>

    <p>Bir süre sonra Dorgan hatta geldi. İyi bir adamdı ve Lloyd bu yüzden derin bir minnet duyuyordu. Poke Freeman türünde pek çok adam polis teşkilatında görev almaya meyilliydi.</p>

    <p>“Birini almanı istiyorum,” dedi Lloyd. “Canlı getirmen lazım. Kaç adamına mal olursa olsun onu canlı istiyorum. İsmi Tom Cullen. Muhtemelen evindedir. Onu, Grand’e getir.” Barry’ye Tom’un adresini söyledikten sonra tekrarlattı.</p>

    <p>“Bu iş çok mu önemli Lloyd?”</p>

    <p>“Hem de çok. Bu işi iyi halledersen kimin mutlu olacağını biliyorsun.”</p>

    <p>“Tamam.” Telefonu kapattılar. Lloyd, Barry’nin satır aralarını iyi anladığından emindi: <em>Beceremezsen birinin gazabı üzerinde olacak.</em></p>

    <p>Barry bir saat sonra aradı ve Tom Cullen’ın gitmiş olduğunu söyledi. Şehirde olmadığından neredeyse emindi.</p>

    <p>“Ama aklı kıt,” diye devam etti Barry. “Araba kullanamıyor. Küçük motosikletleri bile kullanamıyor. Doğuya gidiyorsa Dry Gölü’nden uzakta olamaz. Onu yakalayabiliriz Lloyd. Bundan eminim. Bana onay ver yeter.” Barry’nin neredeyse salyaları akacaktı. Las Vegas’ta casus meselesinden haberdar olan dört beş kişiden biriydi ve Lloyd’un aklını okumuştu.</p>

    <p>“Bir düşüneyim,” dedi Lloyd ve Barry’nin itiraz etmesine fırsat vermeden telefonu kapadı. Salgın öncesi günlerde düşünmekte bu kadar iyi olacağını söyleseler inanmazdı, ama yine de bu mesele onu aşıyordu. Şu kırmızı liste de kafasını kurcalıyordu. Neden bu listeden onun haberi yoktu?</p>

    <p>Lloyd, Phoenix’te Flagg’le karşılaştığı günden beri ilk kez pozisyonunun yeterince sağlam olmayabileceğini düşünerek huzursuz oldu. Saklanan sırlar vardı. Muhtemelen Tom Cullen’ı hâlâ yakalayabilirlerdi; hem Carl Hough, hem Bill Jamieson Springs’teki askeri helikopterleri kullanabiliyordu. Gerekirse Nevada’dan doğuya giden bütün yolları keserlerdi. Ayrıca adam Karındeşen Jack veya Doktor Ahtapot değildi, kaçak bir kıt akıllıydı. Off! Bu Nick Andros denen adamdan Julie Lawry, ona geldiği sırada haberi olsaydı doğruca Kuzey Vegas’taki evine gidip Tom Cullen’ı yakalayabilirlerdi.</p>

    <p>Soğuk bir korku esintisiyle bütün vücudu ürperdi. Flagg hata yapmıştı. Ve Flagg, Lloyd Henreid’e güvenmiyordu. Bu çok kötüydü.</p>

    <p>Yine de konudan ona bahsetmesi gerekiyordu. Bir başka insan avını başlatma sorumluluğunu üstüne almak istemiyordu. Özellikle yargıcı ararken olanlardan sonra buna cesaret edemezdi. Ayağa kalkmıştı ki içeri giren Whitney Horgan ile karşılaştı.</p>

    <p>“Esas adam geldi Lloyd,” dedi Whitney. “Seni istiyor.”</p>

    <p>“Pekâlâ,” dedi Lloyd sesinin soğukkanlılığına şaşarak; içindeki korku artık iyice artmıştı. Her şeyin ötesinde Flagg olmasaydı uzun süre önce Phoenix’teki hücresinde açlıktan ölmüş olacağını kendine hatırlatması gerekiyordu. Kendini kandırmanın bir anlamı yoktu; her şeyiyle, kayıtsız şartsız, Kara Adam’a aitti.</p>

    <p><em>Ama benden bilgi saklarsa işimi yapamam,</em> diye düşündü asansöre doğru yürürken. Çatı katının düğmesine bastı ve asansör hızla yükseldi. Lloyd’un zihninde yine o huzursuz edici düşünce belirdi: Flagg bilmiyordu. Üçüncü casus bunca zamandır burunlarının dibindeydi <em>ama Flagg bunu bilmiyordu.</em></p>

    <p class="paragraf">“İçeri gel Lloyd.” Mavi kareli bir bornoz giymiş olan Flagg tembelce gülümsüyordu.</p>

    <p>Lloyd içeri girdi. Klima açıktı, Kendini Greenland’de tavanı olmayan bir odaya girmiş gibi hissetti. Ama yine de Kara Adam’ın yanından geçerken yaydığı ısıyı fark etti. Küçük ama çok kuvvetli bir sobanın bulunduğu bir odadaymış gibiydi. O sabah Flagg ile birlikte gelen beyaz saçlı kadın, köşedeki koltukta oturuyordu. Saçını özenlice topuz yapmıştı. Kısa, beyaz bir elbise giymişti. Yüzü donuk ve ifadesizdi. Lloyd, ona bakarken ürperdi. Lise çağındayken arkadaşlarıyla bir inşaat alanından dinamit çalmışlar, fitili ateşleyip Harrison Gölü’ne atmışlardı ve dinamit gölde patlamıştı. Yüzeye çıkan ölü balıkların patlak gözlerinde de aynı korkunç boşluk vardı.</p>

    <p>“Seni, Nadine Cross ile tanıştırayım,” dedi Flagg arkasından yumuşak bir sesle ve Lloyd irkildi. “Karım.”</p>

    <p>Lloyd şaşırarak Flagg’e bakınca yüzünde her zamanki o alaycı sırıtışı gördü. Gözleri neşeyle parlıyordu.</p>

    <p>“Sevgilim, bu Lloyd Henreid. Kendisi sağ kolum olur. Lloyd ile hapsedildiği ve yan hücredeki arkadaşını yemek üzere olduğu Phoenix’te tanıştık. Aslında Lloyd bir aperitif almıştı bile galiba. Değil mi Lloyd?”</p>

    <p>Lloyd kızararak sessiz kaldı. Gerçi kadın söylenenlerin hiçbirini duymamış gibiydi. Ya kafası oldukça iyiydi ya da bir zekâ sorunu vardı.</p>

    <p>“Elini uzat hayatım,” dedi Kara Adam.</p>

    <p>Nadine bir robot gibi elini uzattı. Boş bakışları Lloyd’un omzunun gerisinde bir noktaya dikilmişti.</p>

    <p><em>Tanrım bu çok garip,</em> diye düşündü Lloyd. Klimanın donduruculuğuna rağmen tenini ince bir ter tabakası kapladı.</p>

    <p>“Memnun oldum,” dedi ve et gibi gevşek duran yumuşak, ılık eli sıktı. Daha sonra içinden yükselen, elini pantolonuna silme isteğini güçlükle bastırdı. Nadine’in eli gevşekçe havada asılı durmaya devam etti.</p>

    <p>“Artık elini indirebilirsin aşkım,” dedi Flagg. Nadine elini kucağına indirdi ve eli orada seğirmeye, kıpırdanmaya başladı. Lloyd, kadının kendi kendini tatmin etmekte olduğunu dehşetle fark etti.</p>

    <p>“Karımın pek keyfi yok,” dedi Flagg ve kıkır kıkır güldü. “Ayrıca iki canlı, öyle derler ya hani. Tebrik et beni Lloyd. Baba olacağım.” Yine kıkırdadı. Çıkan ses, bir duvarın içinde yürüyen farelerin ayak seslerine benziyordu.</p>

    <p>“Tebrikler,” dedi Lloyd uyuşmuş dudaklar arasından.</p>

    <p>“Nadine’in yanında her şeyi rahatça konuşabiliriz öyle değil mi hayatım? Bir mezar gibi sessizdir. Indian Springs’te işler nasıl gidiyor?”</p>

    <p>Lloyd konunun ani değişimi üzerine kendini çıplak ve savunmasız hissederek gözlerini kırpıştırdı. “İyi gidiyor,” diyebildi sonunda.</p>

    <p>“İyi gidiyor demek?” Kara Adam, ona doğru eğildi ve Lloyd bir an ağzını açıp kafasını bir Tootsie Pop gibi koparıvereceğini sandı. İrkilip geriledi. “Buna ayrıntılı bir rapor demek biraz güç Lloyd.”</p>

    <p>“Başka şeyler de var...”</p>

    <p>“Başka şeylerden konuşmak istersem onları sorarım.” Flagg’in sesi giderek kontrolsüzce yükseliyor, çığlığa dönüşüyordu. Lloyd bu kadar ani bir ruhsal değişime hiç tanık olmamıştı. İçi korkuyla doldu. “Senden derhal Indian Springs’le ilgili bir rapor istiyorum Lloyd ve kendi iyiliğin için hemen konuşmaya başlasan iyi edersin!”</p>

    <p>“Tamam,” diye mırıldandı Lloyd. “Peki.” Pantolonunun arka cebinden küçük defterini çıkardı ve sonraki yarım saat boyunca Indian Springs’ten, Ulusal Muhafız jetlerinden ve AGM-45’lerden konuştular. Flagg sanki biraz rahatlamış gibiydi ama emin olmak zordu ve söz konusu Yürüyen Adam’sa hiçbir zaman tedbiri elden bırakmamak gerekirdi.</p>

    <p>“Sence iki hafta sonra Boulder’a uçabilecek duruma gelirler mi?” diye sordu Flagg. “Mesela ekimin birinde?”</p>

    <p>“Herhalde Carl yapabilir,” dedi Lloyd şüpheli bir ifadeyle. “Ama diğer ikisinden emin değilim.”</p>

    <p>“Hazır olmalarını istiyorum,” diye mırıldandı Flagg. Ayağa kalkıp odada volta atmaya başladı. “Önümüzdeki baharda hepsinin deliklerde saklanıyor olmasını istiyorum. Onları gece, uykularında vuracağım. Kasabayı bir uçtan diğerine tarayacağım. Oranın Hamburg ve Dresden’in İkinci Dünya Savaşı’ndaki hali gibi olmasını istiyorum.” Parşömen gibi bembeyaz olmuş yüzünü Lloyd’a çevirdi. Kara gözleri içindeki çılgın ateşle parlıyordu. Sırıtışı keskin kılıçlar gibiydi. “Casus göndermek neymiş görecekler. Baharda hepsi mağaralarda yaşamak zorunda kalacak. Sonra gidip domuz avına çıkacağız. Casus göndermenin bedelini ödeyecekler.”</p>

    <p>Lloyd sonunda konuşmaya cesaret edebildi. “Üçüncü casus...”</p>

    <p>“Bulacağız Lloyd. Merak etme. O piçi bulacağız.” Gülümseyişinde karanlık bir çekicilik vardı. Ama Lloyd gülümseyişinden bir an önce yüzünde anlık bir öfke ve korku ifadesinin belirdiğini görmüştü. Ve korku, orada görmeyi umduğu son duyguydu.</p>

    <p>“Galiba kim olduğunu biliyoruz,” dedi yavaşça.</p>

    <p>Flagg yeşim taşından bir bibloyu elinde evirip çeviriyordu. Eli bir anda donakaldı. Hiç kıpırdamadan durdu ve yüzünü tuhaf bir konsantrasyon ifadesi kapladı. Cross adlı kadının bakışları ilk kez çevrildi. Önce Flagg’e yöneldi, ardından hızla başka tarafa döndü. Çatı katı dairesinin havası yoğunlaşır gibi oldu.</p>

    <p>“Ne? Ne dedin sen?”</p>

    <p>“Üçüncü casus...”</p>

    <p>“Hayır,” dedi Flagg ani bir kararlılıkla. “Hayır. Zayıf ihtimallere tutunuyorsun Lloyd.”</p>

    <p>“Eğer yanılmıyorsak, bu casusun Nick Andros adında bir arkadaşı var.”</p>

    <p>Yeşim biblo Flagg’in parmaklarının arasından yere düştü ve tuzla buz oldu. Bir süre sonra Lloyd’u tutup koltuktan kaldırdı. Flagg odanın diğer tarafına öyle hızlı gitmişti ki Lloyd geldiğini görmemişti bile. Şimdi yüzü onunkine adeta yapışık duruyor, o iğrenç sıcaklığı içine işliyordu. Flagg’in kapkara, sansar gözleri onunkilere dikilmişti.</p>

    <p><em>“Ve sen orada öylece oturup bana Indian Springs’ten bahsettin ha? Seni camdan aşağı atsam yeridir!”</em> diye bağırdı Flagg.</p>

    <p>Bir şey –belki Kara Adam’ı zayıf anında görmek ya da belki sadece istediği bilgiyi almadan onu öldürmeyeceğini bilmek– Lloyd’un ağzını açıp kendini savunma gücü bulmasına yardım etti.</p>

    <p>“Sana söylemeye çalıştım!” diye bağırdı. “Lafımı ağzıma tıkadın! Ve bana kırmızı listeyi de söylemedin, o her neyse! Bilseydim o kahrolası gerzeği dün gece yakalayabilirdim!”</p>

    <p>Odanın diğer ucuna savruldu ve karşı duvara çarptı. Gözünün önünde yıldızlar uçuştu ve sersemlemiş halde yere düştü. Kendine gelmeye çalışarak başını iki yana salladı. Kulaklarında şiddetli bir uğultu vardı.</p>

    <p>Flagg çıldırmış gibiydi. Yüzü hiddetle bembeyaz kesilmiş halde odanın içinde dört dönüyordu. Nadine oturduğu koltukta iyice büzülmüştü. Flagg yeşim taşından hayvan figürleriyle dolu bir rafın önüne gitti. Bir an hayvanlara aklı karışmışçasına baktı, sonra hepsini yere savurdu. Minik el bombaları gibi parçalandılar. Büyük parçaları çıplak ayağıyla tekmeledi. Siyah saçları alnına düşmüştü. Başının ani bir hareketiyle saçlarını geri attıktan sonra Lloyd’a döndü. Yüzünde iğrenç bir sempati ve şefkat ifadesi vardı, ifadesi üç dolarlık banknot kadar gerçek, diye düşündü Lloyd. Ayağa kalkmasına yardım etmek için Lloyd’un yanına geldi. Yaklaşırken birkaç keskin parçanın üstüne basmış olmasına rağmen yüzünde herhangi bir acı ifadesi yoktu. Kan da yoktu.</p>

    <p>“Kusura bakma,” dedi. “Hadi birer içki içelim.” Elini uzatıp Lloyd’u kaldırdı. <em>Öfke krizi geçiren bir çocuk gibi,</em> diye düşündü Lloyd. “Sek viskiydi, değil mi?”</p>

    <p>“Evet.”</p>

    <p>Flagg bara gidip bardakları ağzına kadar doldurdu. Lloyd kendi kadehinin yarısını bir yudumda içti. Masaya koyarken bardak hafifçe tıkırdadı. Ama kendini birazcık daha iyi hissediyordu.</p>

    <p>“Kırmızı liste, ihtiyaç duyacağını düşünmediğim bir ayrıntıydı,” dedi Flagg. “İçinde sekiz isim vardı... artık beşi kaldı. Listede yönetim kurulu üyelerinin ve yaşlı kadının ismi vardı. Andros kurul üyelerinden biriydi. Ama artık öldü. Evet, Andros’un öldüğünden eminim.” Gözlerini kısıp Lloyd’a dikti.</p>

    <p>Lloyd zaman zaman defterine danışarak hikâyeyi anlattı. Aslında notlarına bakmasına gerek yoktu ama gözlerini ara sıra kaçırmak ona iyi geliyordu. Lafa Julie Lawry ile başlayıp Barry Dorgan ile bitirdi.</p>

    <p>“Aklının kıt olduğunu mu söylüyorsun?” dedi Flagg düşünceli bir ifadeyle.</p>

    <p>“Evet.”</p>

    <p>Flagg’in yüzü mutlulukla aydınlandı ve başını sallamaya başladı. “Evet,” dedi ama Lloyd’la konuşmuyordu. “Demek o yüzden göremedim...”</p>

    <p>Susup telefona doğru yürüdü. Birkaç dakika sonra Barry ile konuşuyordu.</p>

    <p>“Helikopterler. Carl birini, Bill Jamieson diğerini alsın. Sürekli telsizle bağlantı halinde olsunlar. Altmış, hayır yüz adam gönder. Batı ve Güney Nevada’ya giden bütün yolları kapatın. Cullen’ın eşkâli herkese bildirilsin. Saat başı rapor istiyorum.”</p>

    <p>Telefonu kapatıp ellerini memnuniyetle ovuşturdu. “Onu yakalayacağız. Keşke kesik başını kankası Andros’a gönderebilseydik. Maalesef Andros öldü. Değil mi Nadine?”</p>

    <p>Nadine sadece boş gözlerle ona baktı.</p>

    <p>“Helikopterler akşam pek işe yaramayacak,” dedi Lloyd. “Hava üç saat sonra kararıyor.”</p>

    <p>“Endişelenme, sevgili Lloyd,” dedi Kara Adam neşeli bir tavırla. “Yarın helikopterler için yeterince zaman olacak. Fazla uzakta değil. Hayır, hiç uzakta değil.”</p>

    <p>Lloyd küçük defterini gergince bir öne bir arkaya büküyor, başka bir yerde olabilmeyi diliyordu. Flagg’in keyfi yerinde gibiydi ama bu ruh halinin Çöpçü’yü duyduktan sonra devam edeceğini hiç sanmıyordu.</p>

    <p>“Bir konu daha var,” dedi gönülsüzce. “Çöpçü Adam ile ilgili.” Yeşim bibloların parçalanmasına yol açan öfke krizlerinden bir başkasının tetiklenip tetiklenmeyeceğini merak etti.</p>

    <p>“Sevgili Çöpçü,” dedi Flagg. “Yine keşif gezilerinden birine mi çıktı?”</p>

    <p>“Nerede olduğunu bilmiyorum. Ortadan kaybolmadan önce Indian Springs’te bir numara yaptı.” Önceki gün Carl’ın anlattıklarını Flagg’e aynen aktardı. Freddy Campanari’nin ölümcül yaralar aldığını duyan Flagg’in yüzü sarardı ama Lloyd’un anlattıkları sona erdiğinde ifadesi sakindi. Lloyd’un korktuğu gibi yeni bir öfke patlaması olmadı. Flagg elini sabırsızca sallayarak konuyu kapadı.</p>

    <p>“Peki tamam,” dedi. “Döndüğünde öldürülmesini istiyorum. Ama hızlı ve merhametli bir ölüm olsun. Acı çekmesini istemiyorum. Bizimle daha uzun süre kalmasını ummuştum. Sen bunu muhtemelen anlayamazsın Lloyd, ama onunla aramda bir yakınlık hissediyorum. Ondan faydalanabileceğimi düşündüm ve faydalandım da, ama hiçbir zaman tam anlamıyla emin olamadım. En usta heykeltıraş bile elindeki keski uygunsuzsa yanlış bir vuruş yapabilir. Haksız mıyım Lloyd?”</p>

    <p>Heykel sanatı ve heykeltıraş bıçakları (keski ve tokmak kullandıklarım sanıyordu) hakkında hiçbir şey bilmeyen Lloyd başını hararetle salladı. “Haklısın.”</p>

    <p>“Ve füzeleri fırlatılmaya hazır hale getirerek bize büyük bir iyilik yaptı. Onun sayesindeydi, değil mi?”</p>

    <p>“Evet.”</p>

    <p>“Geri dönecek. Barry’ye Çöpçü’yü acısından kurtarmasını söyle. Mümkünse hızlı bir ölüm olsun. Şu an doğudaki geri zekâlı meselesi benim için daha önemli. Gitmesine izin verebilirdim ama bu bir prensip meselesi. Belki karanlık çökmeden onu yakalarız. Sen ne dersin hayatım?”</p>

    <p>Nadine’in koltuğunun yanına çömelmişti. Yanağına dokununca Nadine kızgın demirle dağlanmış gibi geri çekildi. Flagg sırıtarak ona tekrar dokundu. Nadine bu kez titreyerek ona boyun eğdi.</p>

    <p>“Ay,” dedi Flagg neşeyle. Ayağa fırladı. “Helikopterler onu karanlık basmadan önce bulamazsa ay ışığından faydalanabilirler. Bahse girerim I-15 üstünde gündüz vakti pedal çeviriyordur. İhtiyar kadının tanrısının onu koruyacağını sanıyordur. Ama o da öldü değil mi sevgilim?” Flagg bir çocuk gibi mutlulukla kahkaha attı. “Ve muhtemelen tanrısı da öyle. Her şey yolunda gidecek. Ve Randy Flagg, baba olacak.”</p>

    <p>Nadine’in yanağına tekrar dokundu. Kadın yaralı bir hayvan gibi inledi.</p>

    <p>Lloyd kurumuş dudaklarını diliyle ıslattı. “Sakıncası yoksa ben artık gideyim.”</p>

    <p>“Yok Lloyd yok.” Kara Adam dönüp ona bakmadı. Gözleri Nadine’in üstündeydi. “Her şey yolunda. Her şey yolunda.”</p>

    <p>Lloyd olabildiğince hızlı bir şekilde, neredeyse koşarak oradan ayrıldı. Asansörde yaşadıklarının etkisi kendini gösterdi ve acil durum düğmesine basarak sakinleşene kadar beklemek zorunda kaldı. Beş dakika boyunca hem ağladı hem güldü. Fırtına dindiğinde kendini daha iyi hissetti.</p>

    <p><em>Kontrolü kaybetmemiş,</em> diye düşündü. <em>Birkaç ufak sorun var ama her şey kontrolü altında. 1 Ekim’de, en geç on beşinde maç muhtemelen sona ermiş olacak. Her şey yoluna girecek. Tıpkı söylediği gibi. Beni neredeyse öldürecek olmasının bir önemi yok... her zamankinden tuhaf görünmesinin de...</em></p>

    <p class="paragraf">Indian Springs’teki Stan Bailey on beş dakika sonra Lloyd’u aradı. Çöpçü’ye duyduğu öfke ve Kara Adam’a duyduğu korkuyla neredeyse histerik bir haldeydi.</p>

    <p>Carl Hough ve Bill Jamieson saat 18.02’de, Vegas’ın doğusunda bir keşif görevi için Indian Springs’ten ayrılmıştı. Eğitimli pilotlarından biri olan Cliff Benson gözlemci olarak Carl ile birlikte uçuyordu.</p>

    <p>18.12’de her iki helikopter de havada infilak etmişti. Stan şokta olmasına rağmen beş adamı iki küçük helikopter ve üç Baby Huey helikopterinin durduğu 9. Hangar’a göndermişti. Bütün helikopterlere patlayıcı yerleştirilmiş olduğunu görmüşlerdi. Basit mutfak saatlerine bağlı yangın fitilleri de vardı. Çöpçü’nün yakıt tankerlerine yerleştirdiği fitillerden değillerdi ama çok benziyorlardı. Şüphelenilecek bir durum değildi.</p>

    <p>“Çöpçü Adam’ın marifeti,” dedi Stan. “İyice çıldırdı. Ulu Tanrım, başka nerelere patlayıcı yerleştirdi kim bilir?”</p>

    <p>“Her yeri kontrol edin,” dedi Lloyd. Kalbi korkudan hızla çarpıyordu. Damarlarına adrenalin pompalanıyor, gözleri yuvalarından fırlayacakmış gibi geliyordu. “<em>Her şeyi</em> kontrol edin! Bütün adamlarını topla ve her yeri karış karış arayın. Duydun mu Stan?”</p>

    <p><em>“Ne anlamı var?”</em></p>

    <p>“Ne demek <em>ne anlamı var?</em>” diye bağırdı Lloyd. “İstersen çizerek anlatayım geri zekâlı? Bütün üs havaya uçarsa esas adam ne...”</p>

    <p>“Bütün pilotlarımız öldü,” dedi Stan fısıltılı bir sesle. “Anlamıyor musun Lloyd? Cliff bile yok artık. Üstelik iyi bir pilot bile sayılmazdı. Tek başlarına uçmaya yaklaşamamış altı adamımız kaldı ve onları eğitecek kimse yok. O jetler şimdi ne işimize yarayacak Lloyd?”</p>

    <p>Ve Lloyd’u yıldırım çarpmış gibi şaşkın bir halde bırakarak telefonu kapadı.</p>

    <p class="paragraf">Tom Cullen o akşam saat dokuz buçuğu biraz geçe susamış ve her yeri tutulmuş bir halde uyandı. Matarasından su içtikten sonra iki kayanın altından çıkıp karanlık gökyüzüne baktı. Sakin ve gizemli ay, gökteki yolculuğuna başlamıştı. Yola devam etme vakti gelmişti. Ama çok dikkatli olacaktı, aman evet.</p>

    <p><em>Çünkü artık peşindeydiler.</em></p>

    <p>Bir rüya görmüştü. Rüyasında Nick onunla konuşuyordu ve bu çok tuhaftı, çünkü Nick konuşamazdı. Nick, A-Y idi, sağır dilsiz böyle yazılırdı. Onun için derdini yazarak anlatırdı, ama Tom okuyamazdı. Ama rüyalar acayip şeylerdi, rüyalarda her şey olabilirdi ve Tom’un rüyasında Nick konuşuyordu.</p>

    <p>“Artık senden haberleri var Tom,” demişti Nick. “Ama bunda senin bir kabahatin yok. Sen yanlış hiçbir şey yapmadın. Şanssızlıktı o kadar. Onun için artık çok dikkatli olmak zorundasın. Yoldan ayrılman gerek Tom. Ama yine doğuya doğru gideceksin.”</p>

    <p>Tom doğuya gitmesi gerektiğini anlamıştı ama çölde kaybolmadan bunu nasıl başarabileceğini bilmiyordu. Aynı yerde daireler çizebilirdi.</p>

    <p>“Nereye gitmen gerektiğini bileceksin,” demişti Nick. “Önce Tanrı’nın Parmağı’nı araman gerek...”</p>

    <p>Tom matarasını kemerindeki yerine geri koydu ve çantasını düzeltti. Daha sonra bisikletini olduğu yerde bırakarak yürüdü. Yola tırmanıp iki yöne baktı. Ortadaki beyaz çizgileri geçtikten sonra temkinli bir bakış atarak I-15’in batıya uzanan şeridini de aştı.</p>

    <p><em>Senden haberleri var Tom.</em></p>

    <p>Yolun kenarındaki kabloya takılıp aşağı yuvarlandı. Otoyolun yanındaki hendekte bir süre kalbi ağzında çarparak yattı. Çölün çatlak yüzeyi üzerinde esen rüzgârın sesinden başka gürültü yoktu.</p>

    <p>Doğrulup ufku taramaya başladı. Gözleri keskin, çöl havası ise açık ve netti. Çok geçmeden yıldızlarla kaplı gökyüzü önünde bir ünlem işareti gibi duran yeri gördü. Tanrı’nın Parmağı. Yüzünü doğuya çevirdiğinde, dikilitaş saat on istikametindeydi. Bir iki saat içinde oraya varabileceğini düşündü. Ama açık ve net havanın yakınlaştırıcı etkisinin ondan çok daha tecrübeli kampçıları bile yanılttığı olmuştu. Ne kadar ilerlerse ilerlesin taştan parmağın hep aynı mesafedeymiş gibi göründüğünü şaşkınlıkla fark etti. Vakit gece yarısını geçti. Saat iki oldu. Gökyüzündeki yıldızların oluşturduğu devasa saat döndü. Tom parmağa benzer taşın bir serap olup olmadığını merak etti. Gözlerini ovuşturup baktı. Hâlâ oradaydı. Arkasında bıraktığı otoyol karanlıkta kaybolmuştu.</p>

    <p>Parmak’a tekrar baktığında daha yakınmış gibi göründü. Saat dört olup da içindeki ses ona saklanmak için iyi bir yer bulması gerektiğini fısıldamaya başladığında, taşa yaklaşmış olduğundan hiç şüphe yoktu. Ama o gece varamayacaktı.</p>

    <p>Peki taşa vardığında (gündüz onu bulamayacakları varsayılırsa) ne olacaktı?</p>

    <p>Önemli değildi.</p>

    <p>Nick, ona ne yapacağını söylerdi. Sevgili Nick.</p>

    <p>Tom, Boulder’a varıp onu görebilmek için sabırsızlanıyordu.</p>

    <p>Kocaman bir kaya çıkıntısının altında rahat bir yer bulup kıvrıldı ve neredeyse anında uykuya daldı. O gece kuzeydoğu yönünde yaklaşık elli kilometre yol katetmişti. Mormon Dağları’na yaklaşıyordu.</p>

    <p>Öğleden sonra bir çıngıraklıyılan kızgın güneşten kaçarak Tom’un yattığı gölgeye sığındı. Tom’un yanına çöreklenip bir süre uyuduktan sonra uzaklaştı.</p>

    <p class="paragraf">Flagg aynı gün terasın kıyısında durmuş, doğuya bakıyordu. Güneş dört saat sonra batacak ve kıt akıllı herif tekrar yola çıkacaktı.</p>

    <p>Güçlü ve kesintisiz çöl rüzgârı saçlarını savurdu. Şehir aniden sona eriyor, çöl başlıyordu. Hiçliğin kıyısında birkaç ilan tabelası vardı, hepsi buydu. Çöl kocaman, saklanacak yer ise çoktu. Daha önce bu çöle girip bir daha haber alınamayan pek çok kişi olmuştu.</p>

    <p>“Ama bu kez öyle olmayacak,” diye fısıldadı. “Onu ele geçireceğim. Benden kaçamayacak.”</p>

    <p>Kıt akıllıyı ele geçirmesinin neden bu kadar önemli olduğunu açıklayamıyordu; sorunun mantığını bir türlü kavrayamıyordu. Harekete geçme, müdahale etme, <em>yapma</em> dürtüsü giderek ağır basıyordu. Yok etme ihtiyacı duyuyordu.</p>

    <p>Önceki akşam Lloyd, ona infilak eden helikopterleri ve ölen pilotları söylediğinde çığlık çığlığa sinir krizine girmemek için iradesini sonuna kadar kullanmak zorunda kalmıştı. İlk tepkisi, hemen bir ordu hazırlanması emrini vermek olmuştu; tanklar, roketatarlar, zırhlı kamyonlar, tam teçhizattı bir ordu. Beş günde Boulder’da olabilirlerdi. Bir buçuk haftada bütün pislik temizlenir biterdi.</p>

    <p>Elbette.</p>

    <p>Dağlardaki geçitlere kar erken yağdıysa bu, büyük <em>Wehrmacht</em>’ın sonu olurdu tabii. Eylülün on dördüne gelmişlerdi bile. Havaların iyi gideceğini hiç kimse garanti edemezdi. Hangi ara bu kadar geç olmuştu?</p>

    <p>Ama o dünya üzerindeki en güçlü adamdı, değil mi? Rusya’da, Çin’de veya İran’da onun gibi biri daha olabilirdi ama bu, on yıl sonrasının sorunuydu. Şu an önemli olan tek şey, onun egemenliğiydi. Bunu biliyordu, <em>hissediyordu.</em> Çok güçlüydü ve o geri zekâlının onlara tek söyleyebileceği buydu... <em>eğer</em> çölde kaybolmaz veya dağlarda donmazsa elbette. Onlara tek söyleyebileceği, Flagg’in halkının, Yürüyen Adam’ın korkusuyla yaşadığı ve onun her emrine kayıtsız şartsız uyduğuydu. Onlara sadece morallerini daha da bozacak bilgiler verebilirdi. O halde neden Tom Cullen’ın doğuya varmadan bulunup öldürülmesi gerektiğine dair bu kadar yoğun ve içini kemiren bir his duyuyordu?</p>

    <p><em>Çünkü istediğim bu, istediğimi elde edeceğim ve bu sebep yeterli.</em></p>

    <p>Bir de Çöpçü Adam meselesi vardı. Ondan kurtulmayı düşünüyordu. Bozuk bir alet gibi atıverecekti. Ama Çöpçü, koca Özgür Bölge’nin yapamayacağını tek başına becermişti. Kara Adam’ın dikkatle hazırladığı fetih mekanizmasına çomak sokmuştu.</p>

    <p><em>Onu yanlış değerlen...</em></p>

    <p>Nefret uyandıran bir düşünceydi. Zihninin düşünceyi tamamlamasına izin vermeyecekti. Bardağını kenardan aşağı attı ve döne döne düşmesini seyretti. Huysuz bir çocuğun aklından geçebilecek zalimce bir düşünce zihninde belirdi: <em>Umarım birinin kafasına denk gelir!</em></p>

    <p>Bardak bir süre sonra otoparkın zeminine çarparak paramparça oldu... o kadar aşağıdaydı ki Kara Adam kırılma sesini duymamıştı.</p>

    <p>Indian Springs’te başka patlayıcı bulamamışlardı. Her santimetreyi aramışlardı. Görünüşe bakılırsa Çöpçü Adam önüne çıkan ilk yere dalmış ve bubi tuzaklarını kurmuştu. 9. Hangar, yakıt tankerlerinin bulunduğu garajın hemen yanındaydı.</p>

    <p>Flagg daha önce verdiği emri değiştirerek Çöpçü’nün görüldüğü yerde öldürülmesini istemişti. Çöpçü Adam’ın Tanrı bilir nelerin depolandığı hükümet arazilerinde başıboş dolaşıyor olduğu düşüncesi onu biraz huzursuz ediyordu.</p>

    <p><em>Huzursuz.</em></p>

    <p>Evet. O güzel özgüven hissi buharlaşmaya devam ediyordu. Buharlaşma süreci ne zaman başlamıştı peki? Kesin bir şey söylemek zordu. Tek bildiği, gidişatın biraz sarsıntılı olduğuydu. Lloyd da bunun farkındaydı. Farkında olduğu, Lloyd’un ona bakışlarından belli oluyordu. Kış bitmeden başına bir kaza gelmesi fena bir fikir olmayabilirdi. Whitney Horgan ve Ken DeMott gibi adamlarla fazla samimiydi. Kırmızı listeyi ağzından kaçıran Burlson da dahil. Paul Burlson’ın derisini sırf bunun için yüzmeyi düşündü.</p>

    <p><em>Ama Lloyd’un kırmızı listeden haberi olsaydı bunların hiçbiri...</em></p>

    <p>“Kes sesini,” diye mırıldandı. “Kes... sesini!”</p>

    <p>Ama düşünce zihnini kolayca terk edecek gibi değildi. Neden Lloyd’a Özgür Bölge’yi yöneten kurul üyelerinin ismini <em>söylememişti?</em> Bilmiyordu, hatırlamıyordu. Herhalde o sırada öyle davranması için çok iyi bir sebebi vardı ama hatırlamaya çalıştıkça ellerinin arasından kaçıyordu. Acaba çok fazla yumurtayı aynı sepete koymamak gibi kurnazca –aptalca– bir sebebi mi vardı? Lloyd Henreid kadar sadık ve aptal bile olsa tek bir kişiye gereğinden fazla sır vermemek gerektiği düşüncesi miydi?</p>

    <p>Yüzünde bir şaşkınlık ifadesi belirdi. En baştan beri böyle aptalca kararlar mı veriyordu yoksa?</p>

    <p>Ayrıca Lloyd, ona gerçekte ne kadar sadıktı? Gözlerindeki ifade...</p>

    <p>Aniden tüm bunları bir kenara bırakıp havada yükselmeye karar verdi. Bu ona kendini daima daha iyi, daha güçlü, daha sakin hissettiriyor, kafasını temizliyordu. Çölün üstünü kaplayan gökyüzüne baktı.</p>

    <p><em>(ben, ben, ben, BEN...)</em></p>

    <p>Çizmelerinin aşınmış topukları terasın zemininden ayrılıp üç santim kadar yükseldi. Ardından beş. İçi huzurla doldu ve cevapları bulabileceğinden emin oldu. Her şey daha netti. İlk yapması gereken...</p>

    <p>“Senin için geliyorlar, biliyorsun değil mi?”</p>

    <p>Bu yumuşak, düz sesi duyunca aşağı iniverdi. Sarsıntının şoku bacaklarından omurgasına, ardından çenesine çıktı ve dişleri takırdadı. Bir kedi gibi dönüverdi. Ama belirmekte olan gülümseyişi, Nadine’i görünce soldu. Nadine beyaz bir gecelik giymişti. Metrelerce incecik kumaş, bedeninin etrafında salınıyordu. Geceliği kadar beyaz olan saçları yüzünün etrafında uçuşuyordu. Solgun, aklını kaçırmış bir büyücü gibi görünüyordu ve onu gören Flagg’in içi korkuyla doldu. Nadine bir adım yaklaştı. Yalınayaktı.</p>

    <p>“Geliyorlar. Stu Redman, Glen Bateman, Ralph Brentner ve Larry Underwood. Geliyorlar. Ve seni tavuk çalan bir sansar gibi öldürecekler.”</p>

    <p>“Bu saydıklarının hepsi Boulder’da,” dedi Flagg. “Yataklarının altında saklanıp ölen kara köpek için yas tutuyorlar.”</p>

    <p>“Hayır,” dedi Nadine kayıtsızca. “Utah’a varmak üzereler. Yakında burada olurlar. Ve geldiklerinde seni bir hastalık gibi ezip yok edecekler.”</p>

    <p>“Kapa çeneni. Aşağı in.”</p>

    <p>“İneceğim,” dedi Nadine, ona yaklaşarak. Bu kez gülümseyen oydu, Flagg’in içini buz kestiren bir tebessümdü. Yüzündeki renk çekilmişti. O tuhaf, hayat dolu sıcaklık da onunla beraber kaybolmuş gibiydi. Bir an için yaşlı ve kırılgan göründü. “İneceğim... sen de öyle.”</p>

    <p>“Defol.”</p>

    <p>“Aşağı ineceğiz,” dedi Nadine şarkı söylercesine ve yüzünde korkunç bir tebessümle. “Aşağı, <em>aşağını...</em>”</p>

    <p><em>“Boulder’dalar!”</em></p>

    <p>“Buraya varmak üzereler.”</p>

    <p><em>“Aşağı in!”</em></p>

    <p>“Burada kurduğun her şey paramparça oluyor, neden olmasın? Kötülüğün etkin yarı yaşamı zaten hep nispeten kısadır. İnsanlar aralarında fısıldaşıyor. Tom Cullen’ın kaçmasına izin verdiğini, geri zekâlı olsa da aklının Randall Flagg’i faka bastırmaya yettiğini söylüyorlar.” Sözcükler soğukça gülümseyen dudaklarının arasından giderek daha büyük bir hızla dökülüyordu. “Silah uzmanının kafayı yediğini ve senin bundan haberinin bile olmadığını söylüyorlar. Çölden bir dahaki dönüşünde getireceği silahları doğudakiler yerine kendileri üzerinde kullanacağından korkuyorlar. Ve burayı terk ediyorlar. Biliyor muydun?”</p>

    <p>“Yalan söylüyorsun,” diye fısıldadı Flagg. Yüzü kireç gibiydi, gözleri yuvalarından fırlamıştı. “<em>Cesaret</em> edemezler. Ayrıca gitmeye kalksalardı bilirdim.”</p>

    <p>Nadine’in parlak gözleri, Flagg’in omzunun üzerinden doğuya dikildi. “Onları görüyorum,” diye fısıldadı. “Nöbet noktalarından gece yarısı ayrılıyorlar ve Göz’ün onları görmüyor. Nöbet noktalarından ayrılıp gizlice sıvışıyorlar. İşe giden yirmi kişilik bir ekip on sekiz kişi dönüyor. Sınırdaki nöbetçiler görevlerini aksatıyor. Seni bırakıp gidiyorlar ve geride kalanlar, doğudan gelenler buraya ulaşıp işini bitirmeye kalktığında kıllarını bile kıpırdatmayacaklar...”</p>

    <p>Ve bardak taştı. İçinde bir şeyler koptu.</p>

    <p><em>“YALAN SÖYLÜYORSUN!”</em> diye haykırdı Flagg. Elleri omuzlarını sertçe kavradı ve her iki köprücükkemiğini birer kurşunkalemmişçesine kırdı. Nadine’in ince bedenini başının üstüne, soluk mavi göğe doğru kaldırdı ve topukları üzerinde dönerek tıpkı daha önce bardağı attığı gibi boşluğa fırlattı. Tam o sırada yüzündeki muzaffer ifadeyi, rahatlama gülümseyişini, gözlerindeki keskin bakışı gördü ve anladı. Nadine, onu özgür kılacak yegâne kişinin kendisi olduğunu her nasılsa anlamış ve ona tuzak kurmuştu...</p>

    <p><em>Ve karnında çocuğunu taşıyordu.</em></p>

    <p>Kaçınılmazı engelleyememenin çaresizliğiyle alçak kenardan aşağı uzandı, neredeyse dengesini kaybediyordu. Nadine’in geceliği havada uçuşuyordu. Parmakları ince kumaşın ucunu kavradı ve aynı anda yırtıldığını hissetti. Avucundaki kumaş parçası, gerisindeki parmaklarını seçebileceği kadar şeffaftı... uyanmaya yakın görülen rüyalar gibi.</p>

    <p>Ve Nadine aşağı doğru çivileme düşüyordu, geceliği boynuna ve yüzüne dolanıyordu. Çığlık atmadı.</p>

    <p>Arızalı bir roket gibi sessizce düştü.</p>

    <p>Flagg yere çarptığı an çıkan tanımlanamaz sesi duyunca başını göğe kaldırıp uludu.</p>

    <p><em>Fark etmiyordu, fark etmiyordu.</em></p>

    <p>Her şey hâlâ avucunun içindeydi.</p>

    <p>Alçak kenardan aşağı baktığında insanların mıknatısa çekilen metal parçaları gibi ona doğru koşmakta olduğunu gördü. Ya da bir sakatat parçasına üşüşen kurtçuklar gibi.</p>

    <p>Çok minik görünüyorlardı ve kendisi de çok yüksekteydi.</p>

    <p>Havada yükselip sükûnetini geri kazanmaya karar verdi.</p>

    <p>Ama topukları terasın zemininden ayrılabildiğinde aradan çok uzun bir süre geçmiş ve sadece bir santim yükselebilmişti. Bir türlü daha yükseğe çıkamıyordu.</p>

    <p class="paragraf">Tom o akşam saat sekizde uyandı ama ortalık hâlâ yola çıkılmayacak kadar aydınlıktı. Bekledi. Nick yine rüyasına gelmiş ve konuşmuşlardı. Nick’le konuşmak güzeldi.</p>

    <p>Büyük kayanın gölgesinde yatıp gökyüzünün kararmasını izledi. Yıldızlar tek tük belirmeye başlamıştı. Aklına Pringle’s patates cipsleri geldi ve yanında bir kutu olmasını diledi. Özgür Bölge’ye geri döndüğünde –dönebilirse– istediği kadar yiyecekti. Doyana kadar cips yiyecekti. Ve dostlarının varlığının tadını çıkaracaktı. Las Vegas’ta eksik olanın bu olduğunu düşündü; sevgi eksikti. Hepsi iyi insanlardı ama içlerinde yeterince sevgi yoktu. Çünkü korkmakla fazlasıyla meşgullerdi. Sırf korkunun olduğu yerde sevginin var olup gelişmesi pek mümkün değildi. Tıpkı bitkilerin karanlıkta yeşeremeyeceği gibi.</p>

    <p>Karanlıkta sadece mantarlar yetişirdi, bunu o bile biliyordu.</p>

    <p>“Nick’i ve Frannie’yi ve Dick Ellis’i ve Lucy’yi seviyorum,” diye fısıldadı Tom. Bu onun duasıydı. “Larry Underwood ve Glen Bateman’ı da seviyorum. Stan ve Rona’yı da. Ralph’i seviyorum. Stu’yu seviyorum. Ve...”</p>

    <p>İsimlerini bu kadar kolayca hatırlayabilmesi garipti. Boulder’da ziyaretine geldiğinde Stu’nun ismini bile hatırlayabilse başarıydı. Aklı hemen oyuncaklarına kayıyordu. Ama geri döndüğünde –dönebilirse– onlarla eskisi kadar oynamak isteyeceğini sanmıyordu. Eskisi gibi olmayacaktı. Bu üzücüydü ama belki böyle daha iyiydi.</p>

    <p>“Tanrı yol göstericimdir,” dedi yumuşak sesle. “Yeşil çayırlarda yatmamı sağlar. Aklımı yağlayıp işletir. Düşmanlarla karşılaştığımda bana kung-fu yaptırır. Âmin.”</p>

    <p>Hava yeterince kararmıştı. Yola koyuldu. O gece saat on bir buçukta Tanrı’nın Parmağı’na vardı ve orada kısa bir yemek molası verdi. Bulunduğu yer yüksekçeydi, geldiği yöne baktığında hareket eden ışıklar görebiliyordu. Otoyol ayrımındalar, diye düşündü. Beni arıyorlar.</p>

    <p>Tekrar kuzeydoğuya baktı. Uzakta, batmakta olan ayın cılız ışığında belli belirsiz görünen büyük, granit bir kubbe vardı. Bir sonraki durağı orasıydı.</p>

    <p>“Tom’un ayakları yara oldu,” diye fısıldadı kendi kendine ama hiç keyfi yok da değildi. Çok daha kötü bir durumda olabilirdi. “A-Y, ayak yarası böyle yazılır.”</p>

    <p>Yola devam etti ve gecenin yaratıkları ondan ürküp kaçtı. Şafak vakti uyumak için yattığında neredeyse altmış kilometre ilerlemişti. Nevada’yla Utah sınırına epey yaklaşmıştı.</p>

    <p>Sabah saat sekizde, derin bir uykudaydı. Ceketini katlayıp başının altına yastık yapmıştı. Gözleri, kapalı kapaklarının ardında hızla hareket etmeye başladı.</p>

    <p>Nick gelmişti. Tom yine onunla konuşuyordu.</p>

    <p>Kaşlarının arasında bir çizgi belirdi. Nick’e onu tekrar görebilmek için sabırsızlandığını söyledi.</p>

    <p>Ama Nick anlayamadığı bir sebepten başını çevirdi.</p>
  </div>
</body>
</html>
