<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">1. Bölüm</h2>

    <p>Hapscomb’un benzin istasyonu, Houston’dan yaklaşık yüz seksen kilometre uzaklıkta, dört yol ağzına kurulmuş, kayda değer bir özelliği bulunmayan Arnette kasabasının kuzeyinden geçen 93. Karayolu üzerindeydi. Müdavimleri bu akşam da orada toplanmış, kasanın yanında oturarak bira içiyor, sohbet ediyor, ışıklı levhaya doğru uçuşan böcekleri seyrediyordu.</p>

    <p>İstasyon, Bill Hapscomb’undu, bu yüzden su katılmamış bir ahmak olmasına rağmen diğerlerinden saygı görüyordu. Kendi işyerlerinde olsalardı onlar da aynı şekilde saygı görmeyi beklerdi. Ama onların işyeri yoktu. Arnette zor günler geçiriyordu. 1980’de kasabada iki fabrika vardı; birincisi kâğıt mamulleri fabrikası (çoğunlukla piknikler ve mangallar için) ikincisi ise hesap makineleri üreten bir fabrikaydı. Kâğıt fabrikası artık kapanmıştı, diğerinin kapanması da an meselesiydi. Görünüşe bakılırsa tıpkı portatif televizyonlar ve transistorlu radyolar gibi hesap makineleri de Tayvan’da çok daha ucuza üretilebiliyordu.</p>

    <p>Kapanmadan önce kâğıt fabrikasında çalışan Norman Bruett ve Tommy Wannamaker şu an işsizlik maaşıyla geçiniyordu. Henry Carmichael ve Stu Redman hesap makinesi fabrikasında çalışıyor, ama haftalık toplam çalışma saatleri otuzu geçmiyordu. Pis kokulu, elde sarılmış sigaralar içen Victor Palfrey emekliydi, parası bir tek bunlara yetiyordu.</p>

    <p>“Diyeceğim şu,” dedi Hap ellerini dizlerine koyup öne eğilerek. “Başlarız şu enflasyon bokuna demeleri lazım. Milli borç bokuna da. Baskı makinelerimiz var, kâğıdımız var. Hükümet elli milyon tutarında bin dolarlık banknot basıverir, piyasaya sürer.”</p>

    <p>1984 senesine kadar makinist olan Palfrey aralarında Hap’in budalaca söylemlerine karşı çıkabilecek özgüvene sahip tek kişiydi. Pis kokulu sigaralarından birini daha sararken, “O dediğin hiçbir işe yaramaz,” dedi. “Yaparlarsa, Richmond’ın iç savaşın son iki senesindeki hali gibi oluruz. O günlerde, bir parça ekmek için fırıncıya bir Konfederasyon doları verirler, fırıncı parayı ekmeğin üzerine koyar ve tam o büyüklükte bir parçayı kesip verirmiş. Para dediğin sadece bir kâğıt parçasıdır, biliyorsun.”</p>

    <p>“Seninle aynı fikirde olmayan insanlar biliyorum,” dedi Hap terslenerek. Masasından yağlı, kırmızı bir plastik dosya aldı. “Bu insanlara borcum var. Ve şimdiden sabırsızlanmaya başladılar.”</p>

    <p>Belki de Arnette’in en sessiz adamı olan Stuart Redman elinde bir kutu Pabst ile çatlak, plastik, Woolco sandalyelerinden birinde oturuyor, büyük camdan 93. Karayolu’na bakıyordu. Stu yoksulluğun ne olduğunu iyi bilirdi. Çocukluğu zor şartlarda geçmişti. Diş hekimi olan babası, Stu daha yedi yaşındayken ölmüş, karısını üç çocukla bir başına bırakmıştı.</p>

    <p>Annesi, Arnette’in hemen dışındaki Red Ball Kamyon Durağı’nda işe başlamıştı... 1979 yılında yanıp kül olmasaydı Stu’nun şu an oturduğu yerden görülebilecekti. Annesinin kazandığı para sadece karınlarını doyurmaya yetiyordu. Stu dokuz yaşındayken çalışmaya başlamış, önce Red Ball’un sahibi olan Rog Tucker’ın yanında işe girmişti. Her gün okuldan sonra saati otuz beş sente kamyon boşaltmaya yardım ediyordu. Daha sonra yaşı hakkında yalan söyleyerek komşu kasaba Braintree’deki ağıllarda işe başladı. Asgari ücret karşılığında haftada yirmi saat en ağır koşullarda çalışıyordu.</p>

    <p>Şimdi Hap ve Vic Palfrey’in para ve suyunu gizemli bir şekilde çekişi hakkında konuşmalarını dinlerken ellerinin hayvan derisi ve bağırsakları yüklü arabaları hiç durmamacasına çekerken nasıl kanadığını hatırladı. Ellerini annesinden gizlemeye çalışmış, ama annesi işteki ilk haftası dolmadan yaralarını fark etmişti. Görünce ağlamaya başlamıştı, oysa kolay kolay ağlayan bir kadın değildi. Ama ondan işi bırakmasını istememişti. İçinde bulundukları koşulların farkındaydı. Gerçekçi bir kadındı.</p>

    <p>Suskunluğunun kaynağı büyük ölçüde, hiç arkadaşının olmayışıydı, daha doğrusu arkadaşlara ayıracak vakti yoktu. Okul ve ardından iş, bütün vaktini alıyordu. En küçük kardeşi Dev, o ağıllarda çalışmaya başladığı sene zatürreden ölmüş, Stu bunun etkisini üzerinden hiçbir zaman atamamıştı. Galiba suçluluk duyuyordu. En çok Dev’i severdi... ama onun yokluğu, aynı zamanda doyurulacak boğaz sayısının azalması demekti.</p>

    <p>Lisede futbol oynamaya başlamıştı. Çalışma saatlerine engel olmasına rağmen annesi, spor yapmasını desteklemişti. “İyi oyna,” demişti. “Bu delikten çıkma biletin sadece futbol olabilir Stuart. Eddie Warfield’ı unutma.” Eddie Warfield kasabanın kahramanıydı. Ailesi, Stu’nunkinden bile fakirdi, ama lisede futbol takımının oyun kurucusu olarak büyük başarı göstermiş, burs kazanarak Teksas A&amp;M’e gitmiş ve Green Bay Packers takımında on sene oynamıştı. Çoğunlukla yedek kulübesinde oturmuş ama birkaç maça as takımla başladığı da olmuştu. Eddie şimdi batı ve güneybatıda bir lokanta zincirine sahipti ve Arnette’te bir efsane haline gelmişti. Arnette’te “başarı” dendiğinde akla gelen ilk isim, Eddie WarfieId’dı.</p>

    <p>Stu ne bir oyun kurucuydu ne de Eddie Warfield. Ama lisedeki ilk senesine başladığında önemsiz bir burs için az da olsa şansının bulunduğuna inanıyordu... ayrıca iş-ders programları vardı ve okuldaki rehber öğretmen ona Milli Savunma Eğitim Hareketi borç verme programından bahsetmişti.</p>

    <p>Derken annesi hastalanmış ve çalışamaz hale gelmişti. Kanserdi. Liseden mezun olmasına iki ay kala ölmüş ve Stu’yu kardeşi Bryce’la baş başa bırakmıştı. Stu bursu reddetmiş ve hesap makinesi fabrikasında çalışmaya başlamıştı. Kendini kurtarmayı nihayet başarabilen, Stu’nun üç yaş küçük kardeşi Bryce olmuştu. Şimdi Minnesota’da yaşıyor, IBM’de sistem analizi uzmanı olarak çalışıyordu. Pek sık yazmazdı. Stu, kardeşini en son, karısının cenaze töreninde görmüştü. Stu’nun karısı, annesiyle aynı tür kanserden ölmüştü. Stu, Bryce’ın içten içe suçluluk duyuyor olabileceğini düşünüyordu. Belki de ağabeyinin ölmekte olan bir Teksas kasabasında her gün aynı şeyleri yaptığı bir işinin olması, her akşamını Hap’in Yeri’nde veya Indian Head’de Lone Star birası içerek geçirmesi onu biraz utandırıyordu.</p>

    <p>Evliliği, hayatının en güzel dönemiydi; ne var ki sadece on sekiz ay sürmüştü. Genç karısının rahmi, tek bir kara, habis çocuğa yuva olmuştu. Bu, dört sene önceydi. Stu o günden beri Arnette’ten ayrılmayı, daha iyi bir yaşam kurmayı düşünüyor, ama küçük kasabanın ataletsizliği onu tutuyordu... aşina mekânların ve tanıdık yüzlerin o büyüleyici şarkısına karşı koyamıyordu. Arnette’te herkes onu severdi ve Vic Palfrey bir keresinde ona “Çetin Ceviz” diyerek büyük iltifatta bulunmuştu.</p>

    <p>Hap ve Vic tartışmaya devam ediyordu. Gökyüzü hâlâ tam kararmamış, ama gölgeler her yeri sarmıştı. Artık 93 üzerinden pek araç geçmiyordu, Hap’in ödenmemiş birçok faturasının bulunmasının en büyük sebebi de buydu. Ama Stu şimdi bir arabanın yaklaşmakta olduğunu görebiliyordu.</p>

    <p>Hâlâ dört yüz metre kadar uzaktaydı. Ölmekte olan günün son ışıkları, arabanın üzerinde kalmış olan krom aksam üzerinden yansıyordu. Stu’nun gözleri keskindi, yaklaşanın çok eski bir Chevrolet olduğunu anladı. Belki 75 model. Farları sönüktü, saatte en fazla yirmi kilometre hızla ilerliyor gibiydi ve yolda sağa sola yalpalıyordu. Arabayı henüz ondan başka kimse fark etmemişti.</p>

    <p>“Diyelim ki istasyonu ipotek ettirdin ve taksitlerini ödüyorsun,” dedi Vic. “Ve diyelim ki aylık ödemen gereken miktar elli dolar.”</p>

    <p>“Ondan kat kat fazla.”</p>

    <p>“Varsayalım ki elli dolar. Ve diyelim ki hükümet senin istediğin gibi bir kamyon dolusu para bastı. Bankadakiler o zaman borcunu yüz elli dolara çıkarır. Yine aynı derecede yoksul olursun.”</p>

    <p>“Doğru,” diye ekledi Henry Carmichael. Hap rahatsız olmuş bir şekilde ona baktı. Hank’in meşrubat makinesinden para atmadan kola aldığını biliyor, dahası Hank’in de bunu <em>bildiğini</em> biliyordu, yani Hank, birinin tarafını tutacaksa onunkini tutsa iyi olurdu.</p>

    <p>“Öyle olması şart değil,” dedi dokuzuncu sınıfa kadar okumuş olan Hap bilgiç bir ifadeyle. Nedenini kendince açıklamaya devam etti.</p>

    <p>Stu’nun tek bildiği, durumun hiçbiri için pek iç açıcı olmadığıydı. Hap’in sesini anlamsız bir mırıltı haline gelene dek kıstı ve dikkatini yolda yalpalayarak ilerlemekle olan Chevy’ye yöneltti. Görünüşe bakılırsa fazla uzağa gidemeyecek gibiydi. Yolun kenarındaki beyaz çizginin ötesine geçti ve sol taraftaki lastikleri toprak kısımdan toz kaldırdı. Araba kısa bir süre için tekrar şeridine döndü, ardından tekrar kenara yöneldi. Az kalsın hendeğe yuvarlanacaktı. Şoförü istasyonun ışıklarını fark etmiş olacaktı ki aniden yön değiştirdi ve hızını kaybetmek üzere olan bir mermi gibi o tarafa doğru ilerledi. Stu motorunun yorgun homurtusunu, ölmekte olan karbüratörden ve gevşemiş supaplardan çıkan hırıltıyı duyabiliyordu. Araba, girişi kaçırdı ve kaldırıma çarptı. Benzin pompalarının üzerindeki floresan lambaların ışığı kirli ön camdan yansıdığı için içeriyi görmek oldukça güçtü, ama Stu, şoförün bedeninin çarpmanın etkisiyle olduğu yerde gevşekçe sarsıldığını görebilmişti. Araba hız kesmiş gibi görünmüyordu.</p>

    <p>“Yani piyasada daha fazla para olunca...”</p>

    <p>“Pompaları kapasan iyi olur Hap,” dedi Stu sakince.</p>

    <p>“Pompaları mı? Ne diyorsun?”</p>

    <p>Norm Bruett camdan dışarı baktı. “Midilli üzerindeki İsa.”</p>

    <p>Stu sandalyeden kalktı, Tommy Wannamaker ve Hank Carmichael’ın üzerinden uzanarak sekiz pompanın anahtarını birden kapadı. Her iki elini kullanarak dördünü kapatmıştı. Bu yüzden arabanın üst kısımdaki pompalara çarparak yerlerinden söktüğünü sadece o göremedi.</p>

    <p>Araba, pompalara amansız ve yıkıcı bir yavaşlıkla bindirdi. Tommy Wannamaker ertesi gün Indian Head’de olayı anlatırken arabanın stop lambalarının bir an bile yanmadığına yemin edecekti. Chevy, Gül Turnuvası’nın geçit törenindeymiş gibi saatte yirmi kilometrelik bir hızla yaklaşmıştı. Şasinin altı betona sürterek çığlıklar atmış ve çarpışma gerçekleştiğinde şoförün darbenin etkisiyle başını çarparak ön camı çatlatışını Stu hariç herkes görmüştü.</p>

    <p>Hurda Chevy, tekmelenmiş yaşlı bir köpek gibi yerinde zıplamış ve benzin pompasını yerinden sökmüştü. Pompa kopup etrafa birkaç damla benzin saçarak yerde yuvarlanmıştı. Hortum başı yerinden çıkmış, floresan lambaların aydınlığında parlıyordu.</p>

    <p>Chevy’nin egzoz borusunun beton zemine sürterek çıkardığı kıvılcımları hepsi görmüştü. Meksika’da bir benzin istasyonunun infilak ettiğini gören Hap, ellerini içgüdüsel olarak yüzüne kapamıştı. Ama beklediği patlama gerçekleşmedi, Chevy’nin arkası dönüktü ve istasyon tarafındaki pompayı devirdi. Arabanın önü, kurşunsuz benzin pompasına tok bir gürültüyle çarptı.</p>

    <p>Chevy, özellikle yapılıyormuşçasına 360 derecelik dönüşünü tamamladı ve bu kez pompalara yan tarafıyla çarptı. Arkası platform üzerine çıktı ve normal benzin pompasını da devirdi. Paslı egzoz borusunu arkasında sürükleyen Chevy, nihayet orada hareketsiz kaldı. Otoyola en yakın konumdaki üç benzin pompasını da mahvetmişti. Motor titrekçe birkaç saniye daha çalıştıktan sonra sustu. Sessizlik, tedirgin edici bir yoğunluktaydı.</p>

    <p>“Vay be,” dedi Tommy Wannamaker nefesi kesilmişçesine. “Patlayacak mı?”</p>

    <p>“Patlayacak olsaydı şimdiye kadar patlardı,” dedi Hap yerinden kalkarak. Omzuyla harita dolabına çarparak Teksas, New Mexico ve Arizona’yı dağıttı. İçinde temkinli bir neşe vardı. Pompalar sigortalıydı ve sigorta primlerini ödemişti. Mary her şeyden önce sigortayı halletmişti.</p>

    <p>“Herif epey içmiş olmalı,” dedi Norm.</p>

    <p>“Stop lambalarını gördüm,” dedi Tommy heyecanla tizleşmiş bir sesle. “Bir kere bile yanmadılar. Canına yandığım! Seksenle gidiyor olsaydı şimdi hepimiz ölmüş olacaktık.”</p>

    <p>Ofis bölümünden hızla çıktılar. Hap en önde, Stu en arkadaydı. Hap, Tommy ve Norm arabanın yanına en önce vardı. Benzin kokusu genizlerine doldu. Chevy’nin soğuyan motorunun yavaş, saate benzer tıkırtılarını duyabiliyorlardı. Hap şoför tarafındaki kapıyı açtı ve direksiyonun gerisindeki adam boş çuval gibi dışarı devrildi.</p>

    <p>“Aman <em>Tanrım,</em>” diye bağırdı Norm Bruett. Sesi neredeyse bir çığlığa dönüşecekti. Arkasına döndü, karnını tuttu ve kusmaya başladı. Onu hasta eden arabadan düşen adam değil –Hap, onu yere çarpmadan önce yakalamayı başarmıştı– arabadan yayılan kan, dışkı, kusmuk ve çürüyen etin iç içe geçmiş berbat kokusuydu. Hastalık ve ölümün korkunç kokusuydu.</p>

    <p>Hap bir süre sonra şoförü koltuk altlarından tutarak döndü ve sürüklemeye başladı. Tommy de ayaklarını tuttu ve Hap’le birlikte adamı ofise taşıdılar. Hatları tiksintiyle çarpılmış yüzleri, tepedeki floresanların aydınlığında peynire benziyordu. Sigorta parası Hap’in aklından uçup gitmişti.</p>

    <p>Diğerleri arabanın içine baktı. Hank bakar bakmaz eliyle ağzını kapayarak döndü. Serçeparmağı, şarap kadehini kaldıran bir adamınki gibi ayrı duruyordu. İstasyonun kuzey ucuna doğru sendeleyerek yürüdü ve akşam bütün yediklerini çıkardı.</p>

    <p>Vic ve Stu arabanın içine bir süre baktıktan sonra göz göze geldi, sonra bakışları yine arabaya döndü. Yolcu koltuğunda, bol gelen elbisesinin etekleri dizlerinin üzerine kadar sıyrılmış olan genç bir kadın oturuyordu. Üç yaşlarında, kız mı erkek mi olduğu belli olmayan bir bebek, ona yaslanmıştı. İkisi de ölmüştü. Boğazları şişmişti ve o bölgede tenlerinin rengi darbe almış da çürümüş gibi siyahımsı mordu. Gözlerinin altı da şişmişti. Vic daha sonra güneşin parlaklığını engellemek için gözlerinin altına lamba isi sürmüş beyzbol oyuncularına benzediklerini söyleyecekti. Cansız gözleri yuvalarından fırlamıştı. Kadın, çocuğun elini tutuyordu. Burunlarından akan yoğun sümük, dudaklarının üstünde kuruyup katılaşmıştı. Sinekler etraflarında uçuşuyor, sümük topaklarına konuyor, açık ağızlarına girip çıkıyordu. Stu savaşta bulunmuş, ama böylesine içler acısı bir sahneye tanık olmamıştı. Bakışları durmadan birbirine kenetlenmiş ellere kayıyordu.</p>

    <p>Vic ile aynı anda gerileyip birbirlerine boş gözlerle baktılar. Daha sonra istasyona döndüler. Hap’in ahizeyi kulağına yapıştırmış halde telaşla konuştuğunu görebiliyorlardı. Norm omzu üzerinden arabaya kaçamak bakışlar fırlatarak onların ardından ofise doğru yürüyordu. Chevy’nin şoför tarafındaki kapı mahzunca açık duruyordu. Dikiz aynasından bir çift bebek patiği sarkıyordu.</p>

    <p>Hank kapıda durmuş, kirli bir mendille ağzını siliyordu. “Tanrım, Stu,” dedi mutsuzca ve Stu başını salladı.</p>

    <p>Hap telefonu kapadı. Chevy’nin şoförü yerde yatıyordu. “Ambulans on dakika içinde burada olacak. Acaba onlar...” Başparmağıyla Chevy’yi işaret etti.</p>

    <p>“Ölmüşler.” Vic başını salladı. Çizgilerle kaplı suratı sapsarı olmuştu ve leş kokulu sigaralarından birini sarmaya çalışırken yerlere tütün saçılmıştı. “Gördüğüm en ölü insanlar.” Stu’ya bakınca Stu ellerini ceplerine sokarak başını salladı. Midesinde kelebekler uçuşuyordu.</p>

    <p>Yerdeki adam boğuk bir sesle inleyince hepsi ona baktı. Bir süre sonra adamın konuştuğunu, daha doğrusu konuşmaya çalıştığını anladılar ve Hap hemen yanında diz çöktü. Ne de olsa burası onun işyeriydi.</p>

    <p>Arabadaki kadınla çocuğun nesi varsa bu adamda da aynı sorun vardı. Burnu mütemadiyen akıyordu ve nefesi hırıltılıydı. Gözlerinin altı şişmişti, ama henüz kararmamış, biraz morarmıştı. Boynu öylesine şişmişti ki fazladan bir çift çenesi var gibi görünüyordu. Ateşi çok yüksekti, yanında durmak, içinde korlaşmış kömürlerin bulunduğu bir mangalın başında olmak gibiydi.</p>

    <p>“Köpek,” diye mırıldandı. “Dışarı çıkardınız mı?”</p>

    <p>“Bayım,” dedi Hap, onu nazikçe sarsarak. “Ambulans çağırdım. İyileşeceksiniz.”</p>

    <p>“Gösterge kırmızıya döndü,” diye hırıldadı yerdeki adam ve hemen ardından öksürmeye başladı. Tükürük ve sümükler ağzından burnundan etrafa saçıldı. Hap yüzünü ümitsizce buruşturarak geri çekildi.</p>

    <p>“Adamı çevirsek iyi olacak,” dedi Vic. “Yoksa boğulacak.”</p>

    <p>Ama çevirmelerine fırsat kalmadan öksürükler kesildi ve adam yine hırıltıyla, düzensizce nefes almaya başladı. Gözlerini yavaşça kırptı ve etrafındaki adamlara baktı.</p>

    <p>“Burası... neresi?”</p>

    <p>“Arnette,” dedi Hap. “Bill Hapscomb’un benzin istasyonu. Birkaç pompamı devirdiniz.” Ardından telaşla ekledi. “Ama önemi yok. Sigortalıydılar.”</p>

    <p>Yerdeki adam doğrulmaya çalıştı, ama başaramadı. Elini Hap’in omzuna koymakla yetindi.</p>

    <p>“Karım... küçük kızım...”</p>

    <p>“İkisi de iyi,” dedi Hap yüzünde şapşalca bir gülümsemeyle.</p>

    <p>“Çok hastayım galiba,” dedi adam. Hırıltılı bir şekilde soluyordu. “Onlar da hastaydı. İki gün önce evden ayrıldığımızdan beri. Salt Lake City’den...” Titreşen göz kapakları yavaşça kapandı. “Hastaydık... galiba yeterince hızlı davranamadık...”</p>

    <p>Arnette Gönüllü Ambulansı’nın sireninin sesi uzaktan duyulmaya başlanmıştı ve giderek yaklaşıyordu.</p>

    <p>“Tanrım,” dedi Tommy Wannamaker. “Ah Tanrım.”</p>

    <p>Hasta adamın gözleri tekrar açıldı. Bu kez bakışlarında yoğun, keskin bir endişe vardı. Doğrulmak için tekrar çaba gösterdi. Yüzünden aşağı terler boşandı. Hap’in koluna yapıştı.</p>

    <p>“Sally ve LaVon bebek iyi mi?” diye sordu. Tükürükleri dudaklarından ip gibi sarkıyordu. Bedeninin ısısı Hap’e kadar yayılıyordu. Adam hastaydı, yarı delirmiş haldeydi ve leş gibi kokuyordu. Hap’in aklına bir köpeğin uzun süre üzerinde yattığı battaniyeye sinen koku geldi.</p>

    <p>“İkisi de iyi,” diye tekrarladı hafif bir telaşla. “Siz sadece... uzanın ve iyileşmeye bakın, tamam mı?”</p>

    <p>Adam tekrar yere yattı. Nefesindeki hırıltı artmıştı. Hap ve Hank yan dönmesine yardım edince solukları bir nebze rahatlamış göründü. “Dün geceye kadar kendimi oldukça iyi hissediyordum,” dedi. “Öksürük vardı ama iyiydim. Gece uyandığımda fenalaşmıştım. Yeterince çabuk kaçamadık. LaVon bebek iyi mi?”</p>

    <p>Ardından söylediği cümleyi hiçbiri anlayamadı. Ambulansın sireni iyice yaklaşmıştı. Stu yaklaşan araca bakmak için cama yöneldi. Diğerleri, yerde yatan adamın etrafında bir halka oluşturmuştu.</p>

    <p>“Nesi var Vic, biliyor musun?” diye sordu Hap.</p>

    <p>Vic başını iki yana salladı. “Hiçbir fikrim yok.”</p>

    <p>“Belki yedikleri bir şeydendir,” dedi Norm Bruett. “Arabada Kaliforniya plakası var. Muhtemelen yol kenarındaki lokantalardan birinde bir şeyler yemişlerdir. Belki hamburgerden zehirlendiler. Böyle şeyler her zaman olur.”</p>

    <p>Ambulans gelip Chevy’nin etrafından dolaştı ve ofisle aralarındaki boşlukta durdu. Tepesindeki kırmızı ışık çılgınca dans ediyordu. Hava tamamen kararmıştı.</p>

    <p>“Bana elini ver de seni oradan dışarı çekeyim!” diye bağırdı yerdeki adam ve ardından sessizliğe büründü.</p>

    <p>“Besin zehirlenmesi,” dedi Vic. “Evet, olabilir. Umarım öyledir, çünkü...”</p>

    <p>“Çünkü ne?” diye sordu Hank araya girerek.</p>

    <p>“Çünkü başka bir şeyse bulaşıcı olabilir.” Vic, onlara kaygı dolu bir ifadeyle baktı. “1958’de Nogales yakınlarındaydım, kolera olmuştum ve tıpkı buna benziyordu.”</p>

    <p>Üç adam, bir sedye taşıyarak içeri daldı. “Hap,” dedi içlerinden biri. “O sıska kıçın havaya uçmadığı için şanslısın. Bu adam mı?”</p>

    <p>Kenara çekilerek geçmeleri için yol açtılar... Billy Verecker, Monty Sullivan, Carlos Ortega, üçü de tanıdıkları adamlardı.</p>

    <p>“Arabada iki kişi var,” dedi Hap, Monty’yi bir kenara çekerek. “Bir kadın ve küçük bir kız. İkisi de ölmüş.”</p>

    <p>“Yapma be! Emin misin?”</p>

    <p>“Evet. Adamın haberi yok. Onu Braintree’ye mi götüreceksiniz?”</p>

    <p>“Galiba,” dedi Monty şaşkınca bakarak. “Arabadaki ikisini ne yapacağım? Bu durumu nasıl halledeceğimi bilmiyorum Hap.”</p>

    <p>“Stu eyalet polisini arayabilir. Sizinle gelmemin sakıncası var mı?”</p>

    <p>“Kesinlikle yok.”</p>

    <p>Adamı sedyeye yatırdılar. Sedye dışarı çıkarılırken Hap, Stu’nun yanına geldi. “Onlarla birlikte Braintree’ye gidiyorum. Eyalet polisini arar mısın?”</p>

    <p>“Elbette.”</p>

    <p>“Mary’yi de arayıp olanları anlatırsan iyi olur.”</p>

    <p>“Tamam.”</p>

    <p>Hap dışarı çıkıp ambulansa bindi. Billy Verecker kapıları arkalarından kapatıp diğer ikisine seslendi. Yüzlerinde korkuyla karışık bir büyülenmişlikle Chevy’ye bakıyorlardı.</p>

    <p>Ambulans birkaç dakika sonra sireninin yüksek sesi eşliğinde yola çıktı. Kırmızı yanardöner ışığı akaryakıt istasyonunun asfaltı üzerinde oynaşıyordu. Stu paralı telefona yürüyüp bir çeyreklik attı.</p>

    <p class="paragraf">Chevy’deki adam hastaneye otuz kilometre kala öldü. Ciğerlerine son bir hırıltılı nefes çekti, bıraktı, daha kesik bir soluk aldı ve öylece can verdi.</p>

    <p>Hap, adamın cebinden cüzdanını çıkarıp içine baktı. On yedi dolar nakit vardı. Kaliforniya’dan alınmış ehliyetinin üzerindeki isim, Charles D. Campion’du. Cüzdanda ayrıca bir askeri kimlik ve karısıyla kızının fotoğrafları vardı. Hap fotoğraflara bakmak istemedi.</p>

    <p>Cüzdanı adamın cebine geri koyduktan sonra Carlos’a sireni kapamasını söyledi. Saat dokuzu on geçiyordu.</p>
  </div>
</body>
</html>
