<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">5. Bölüm</h2>

    <p>Larry Underwood köşeyi döndü ve Datsun Z için yangın musluğuyla birinin devrilmiş çöp bidonu arasında bir park yeri buldu. Çöp bidonunun içinde nahoş bir şey vardı. Larry kendi kendine bunun katılaşmış bir kedi leşi olmadığını, bir sıçanın da beyaz tüylü karnını kemirmediğini söyledi. Sıçan, arabanın farlarının parlak ışıklarından öylesine çabuk kaçmıştı ki belki de gerçekten orada değildi. Ne var ki kedinin leşi bir yere gitmemişti. Ve kontağı kapatırken birine inanıyorsa diğerine de inanmak zorunda olduğunu düşündü. Dünyada en fazla sıçanın Paris’te olduğunu söylememişler miydi? Tüm o eski lağım kanalları. Ama New York’un da pek aşağı kalır yanı yoktu. Üstelik, kötü geçmiş gençliğinden hatırladığı kadarıyla New York’taki sıçanlar arasında iki ayaklılar da mevcuttu. Peki bu köhne, taştan evin önüne park etmiş, sıçanları düşünerek ne yapıyordu Tanrı aşkına?</p>

    <p>Beş gün önce, 14 Haziran’da, güneşli Güney Kaliforniya’da, uyuşturucu müptelalarının, sapık dinlerin, dünyanın disko dansçılarına sahip yegâne gece kulüplerinin ve Disneyland’ın evindeydi. Bu sabah saat dörde çeyrek kala ise diğer okyanusun kıyısına ulaşmış, Triborough Köprüsü gişesinde geçiş ücreti ödüyordu. İç karartıcı yağmur hafifçe çiseliyordu. Yaz başında yağan yağmur ancak New York’ta böylesine kasvetli olabilirdi. Larry damlaların Z’nin ön camında, doğu ufkundaki şafağın ilk ışıkları gibi giderek çoğaldığını görebiliyordu.</p>

    <p><em>Sevgili New York: Eve döndüm.</em></p>

    <p>Belki Yankee’lerin maçı iç sahada olurdu. Bu, yolculuğa değerdi. Metroya binip stada gitmek, bira içmek, sosisli yemek ve Yankee’lerin Cleveland veya Boston’u hezimete uğratmasını seyretmek...</p>

    <p>Daldığı düşüncelerden kurtulunca gün ışığının iyice kuvvetlenmiş olduğunu gördü. Arabanın konsolundaki saat, 06.05’i gösteriyordu. Uyuklamıştı. Sıçan gerçekti, görmüştü. Ve geri dönmüştü. Ölü kedinin karnında kendine gerçek bir delik açmıştı. Larry’nin boş midesi bu görüntüyle altüst oldu. Bir an korna çalıp onu korkutmayı düşünse de nöbet tutan boş çöp bidonlarının gerisinde uyuyan evler gözünü korkuttu.</p>

    <p>Kahvaltısını etmekte olan sıçanı görmemek için koltuğuna iyice gömüldü. Bir lokma daha bayım, sonra tekrar lağım kanallarına dönüş. Akşam Yankee Stadyumu’na gidecek misin? Belki seninle orada tekrar görüşürüz. Gerçi senin beni göreceğinden oldukça şüpheliyim.</p>

    <p>Binanın ön cephesi, spreyle yazılmış anlaşılmaz, uğursuz sloganlarla kaplıydı: CHICO 116, ZORRO 93, KÜÇÜK ABIE #1! Küçük bir çocukken, daha babası ölmemişken burası iyi bir mahalleydi. Çift kanatlı kapıya doğru çıkan basamaklara iki taştan köpek bekçilik ediyordu. Kıyıya taşınmasından bir sene önce serseriler sağdakini kırıp parçalamış, geriye sadece patileri kalmıştı. Artık ikisi de tamamen parçalanmış, geriye sadece soldaki köpeğin arka ayaklarından biri kalmıştı. Desteklemesi gereken gövdenin yerinde yeller esiyordu, belki şimdi Porto Rikolu bir keşin yatağını süslüyordu. Ya da belki onu ZORRO 93 veya KÜÇÜK ABIE #1 almıştı. Belki de sıçanlar karanlık bir gecede köpeğin gövdesini ıssız lağım tünellerinden birine bırakmıştı. Annesini de alıp götürmüşlerse hiç şaşırmayacaktı. Aslında hiç olmazsa basamakları tırmanıp isminin hâlâ 15 numaralı dairenin posta kutusunun üzerinde yazıp yazmadığına baksa iyi olacaktı, ama çok yorgundu.</p>

    <p>Hayır, orada oturmaya devam edip uyuyacak, sisteminin onu saat yedide uyandırmasını umacaktı. Sonra gidip annesinin hâlâ burada oturup oturmadığına bakacaktı. Belki en iyisi gitmiş olmasıydı. O zaman Yankee maçı için bile kalmazdı muhtemelen. Belki Biltmore’da bir oda tutar, üç gün boyunca uyur, ardından tekrar güneşli batıya doğru yola çıkardı. Bu kasvet, yağmur, bacaklarındaki yorgunluk ve başındaki zonklamayla New York, ona ancak ölü bir fahişe kadar çekici geliyordu.</p>

    <p>Geçirdiği son dokuz haftayı düşündü; altı yıl boyunca kendini kulüplerde ve özel günlerde çalarak, demo kaset yaparak, kapıları aşındırarak paraladıktan sonra sadece dokuz haftada bu işi kotarabilmesinin anahtarını aramaya başladı. Bunun cevabına zihninde öylece ulaşabilmek, bir kapı tokmağını yutmaya çalışmak gibiydi. Bir cevap olmalı, diye düşündü. Hepsinin geçici bir mucize olduğuna dair çirkin bir inanç, Dylan’ın sözleriyle kaderin bir cilvesi olduğunu inkâr etmesini sağlayacak bir açıklama.</p>

    <p>Kollarını göğsünde kavuşturdu ve kendini düşüncelere iyice kaptırdı, zihninde her şeyi defalarca tekrarladı ve hepsine yepyeni bir unsur eklendi; alçak ve günahkâr bir kontrpuan,<a href="../Text/Section0108.xhtml#Footnote0002" id="Backlink0002"><sup>[2]</sup></a> bir sintisayzırda çalınmış, duyulabilirliğin eşiğinde, insanın üzerinde önsezi gibi bir etki uyandıran, baş ağrısı gibi bir nota: kedinin leşini kemiren sıçan, hapır hupur, sadece lezzetli bir şey aramakta. Ormanın kuralı budur ahbap, ağaçlar arasındaysan sallanacaksın...</p>

    <p>Aslında her şey on sekiz ay önce başlamıştı. Berkeley Kulübü’nde, Tattered Remnants ile çalarken Columbia’dan bir adam aramıştı. Büyük bir iş değildi, sadece vinil bağlarda bir başka zorlu işçilikti. Neil Diamond, şarkılarından birini kaydetmeyi düşünüyordu. “Baby Can You Dig Your Man?” adında bir parça.</p>

    <p>Diamond bir albüm yapıyordu. Albüm, Buddy Holly’den “Peggy Sue Got Married” ve belki bir de bu Larry Underwood parçası haricinde tamamen kendi bestelerinden oluşacaktı. Soru şuydu: Larry gelip parçanın bir demosunu yapmak ve kayıt sırasında orada bulunmak ister miydi? Diamond ikinci bir akustik gitar istemiş ve şarkıyı çok beğenmişti.</p>

    <p>Larry kabul etmişti.</p>

    <p>Kayıt üç gün sürmüştü. İyi geçmişti. Larry, Neil Diamond, Robbie Robertson ve Richard Perry ile tanışmıştı. Albümün iç kapağında ismi belirtilmiş ve sendikaca saptanan tarifede belirtilen ücreti almıştı. Ama “Baby Can You Dig Your Man?” albümde hiç yer almamıştı. Kaydın ikinci akşamında, Diamond yeni bir melodi bulmuş ve albüme bu yeni besteyi koymuştu.</p>

    <p>Columbia’daki adam, “Yazık oldu,” demişti. “Ama olur böyle şeyler. Bak ne diyeceğim, sen yine de demoyu yap. Belki bir şeyler yapabilirim.” Böylece Larry demoyu yapmış ve kendini yine sokakta bulmuştu. Los Angeles’ta zor zamanlardı. Para kazanmak hiç kolay değildi, işler azalmıştı.</p>

    <p>Nihayet kendine bir kulüpte iş bulmuş ve yemek yiyenlere “Softly as I Leave You” ve “Moon River” gibi parçalar söylemeye başlamıştı. O çalarken müşteriler iş konuşup İtalyan yemeklerini midelerine indiriyorlardı. Şarkıların sözlerini karıştırmamak veya tamamen unutmamak için bir kâğıda yazıyor, gitarını akort ederken, “hımm-hımm, la-la-hımm,” diye mırıldanıyor, Tony Bennett gibi nazik ve kendinden emin görünmeye çalışırken salak gibi göründüğünü düşünüyordu. Artık asansörlerde ve süpermarketlerde kesintisizce çalan alçak sesli müziği fark etmeden yapamıyordu.</p>

    <p>Daha sonra, dokuz hafta önce, Columbia’daki adam aniden aramıştı. Demosunu tek şarkı olarak piyasaya çıkarmak istiyorlardı. Gidip şarkının kaydını yapabilir miydi? Elbette, demişti Larry. Yapabilirdi. Böylece güneşli bir pazar günü Columbia’nın Los Angeles stüdyolarına gitmiş, “Baby Can You Dig Your Man?”i kendi sesiyle bir saat içinde kaydetmiş ve bir de Tattered Remnants için yaptığı “Pocket Savior” adlı parçayı eklemişti. Columbia’daki adam, ona beş yüz dolarlık bir çek ve Larry’yi firmaya bağlayan bir kontrat vermişti. Larry’nin elini sıkmış, onunla çalışmanın güzel olduğunu söylemiş, Larry, ona şarkının tanıtımının nasıl yapılacağını sorduğunda ona acıma dolu, hafif bir gülümsemeyle karşılık vermiş ve gitmişti. Çeki nakde çevirmek için vakit geç olmuştu, bu yüzden Larry, Gino’nun Yeri’ndeki işinin başına dönerken çek hâlâ cebindeydi. O akşamın sonuna doğru, “Baby Can You Dig Your Man?”in yumuşak bir versiyonunu söylemişti. Şarkıyı tek fark eden, bu zenci saçmalıklarını temizlikçilere söylemesini emreden mekân sahibi olmuştu.</p>

    <p>Columbia’daki adam yedi hafta önce arayıp bir <em>Billboard</em> dergisi almasını söylemişti. Larry hemen koşup almıştı. “Baby Can You Dig Your Man?” o haftanın üç yeni parçası arasındaydı. Larry, Columbia’daki adamı aramış, o da büyük adamlarla öğle yemeği yemek isteyip istemediğini sormuştu. Albüm konusunu konuşmak için. Şimdiden Detroit, Philadelphia, Portland ve Maine’de çalınmaya başlanan şarkıya verilen tepkiler onları çok memnun etmişti. Tutacak gibi görünüyordu. Soul müzik yayını yapan bir Detroit radyosunda, gece geç saatlerde düzenlenen Tınılar Yarışması’nı dört gün üst üste kazanmıştı. Kimse Larry Underwood’un beyaz olduğunun farkında değil gibiydi.</p>

    <p>Öğle yemeğinde sarhoş olmuştu, somonun tadının nasıl olduğunu bile hatırlayamıyordu. Kafayı bulmuş olması kimseyi rahatsız etmemiş gibiydi. Adamlardan biri, “Baby Can You Dig Your Man?” önümüzdeki sene Grammy’yi kazanırsa hiç şaşırmayacağını söylemişti. Tüm söylenenler, Larry’nin kulağına güzel bir melodi gibi geliyordu. Kendisini harika bir rüyadaymış gibi hissediyordu. Evine dönerken bir kamyonun ona çarpıp bu rüyayı sonlandıracağından tuhaf bir şekilde emindi. Columbia’daki önemli adamlar, ona yeni bir çek vermişlerdi. Bu seferki 2500 dolarlık bir çekti. Larry eve döndükten sonra telefonu alıp, sağı solu aramaya başlamıştı. İlkönce, Mort “Gino” Green’i aramış, müşterileri o çiğ kalmış iğrenç makarnalarını yerken “Yellow Bird”ü çalması için başka birini bulmasını söylemişti. Sonra Remnants’tan Barry Grieg de dahil olmak üzere aklına gelen herkesi aramıştı. Sonra tekrar dışarı çıkmış ve dut gibi sarhoş olana dek içmişti.</p>

    <p>Şarkı beş hafta önce <em>Billboar</em>d’un En İyi Yüz listesine girmişti. Hem de şimşek gibi. Los Angeles’a baharın tam anlamıyla geldiği haftaydı. Şarkısının radyoda çalışını ilk duyuşu, binaların bembeyaz, okyanusun masmavi göründüğü, insanın gözlerini yuvalarından uğratıp bilyeler gibi yanaklarından aşağı yuvarlanmasına neden olabilecek kadar parlak ve aydınlık bir mayıs gününde olmuştu. O sıradaki sevgilisi de dahil olmak üzere üç dört kişilerdi ve hepsi de kokain çekmişti. Larry, KLMT kanalının tanıdık sloganı olan <em>Yepppyenii... müü-ZİKKK</em>’i duyduğu sırada elinde bir poşet Toll House kurabiyesiyle küçük mutfak bölmesinden çıkıyordu. Sonra Technics hoparlörlerden yayılan kendi sesini duymuş ve büyülenmişçesine kalakalmıştı:</p>

    <blockquote class="siir">
      <p><em>“Biliyorum, geleceğimi söylemedim,</em></p>

      <p><em>Şehre geldiğimden haberin yoktu,</em></p>

      <p><em>Ama sadece sen söyleyebilirsin be-be-beğim,</em></p>

      <p><em>Bebeğim erkeğini anlayabiliyor musun?</em></p>

      <p><em>O dürüst bir adam,</em></p>

      <p><em>Söylesene bebeğim, erkeğini anlıyor musun?”</em></p>
    </blockquote>

    <p>“Tanrım, bu benim,” demişti. Arkadaşları alkışlarken kurabiyeleri elinden düşürmüş, ağzı bir karış açılmış halde orada dikilmeye devam etmişti.</p>

    <p>Dört hafta önce şarkısı <em>Billboard</em> listesinde yetmiş üç numaraya çıkmıştı. Larry kendini her şeyin çok hızlı olduğu eski zamanlardan bir sessiz filmin içine kabaca itilmiş gibi hissediyordu. Telefonun zili susmak bilmiyordu. Columbia albüm için ortalığı ayağa kaldırıyor, tek şarkının başarısından sonuna kadar faydalanmak istiyordu. Aklını kaçırmış bir sanatçı ve repertuar uzmanı onu günde üç kez arıyor, daha fazla geç kalmadan Record One’a girmesini ve ikinci parça olarak piyasaya McCoy’un “Hang On, Sloopy”sini çıkarmasını söyleyip duruyordu. Olay! diye bağırıyordu geri zekâlı herif. Bunu mutlaka yapmalısın, Lar! (Daha tanışmamışlardı bile, ama ona Larry yerine Lar diyordu.) Olay olacak! <em>Büyük</em> olay!</p>

    <p>Larry’nin sabrı sonunda taşmış, olay olacak diye kendini yırtan adama “Hang On, Sloopy”yi söylemekle lavman yaptırmak arasında seçim yapması gerekse lavmanı tercih edeceğini söylemişti. Telefonu suratına kapamak büyük bir zevk vermişti.</p>

    <p>Tren hızla ilerlemeye devam ediyordu. Bu albümün son beş yılın en büyük patlamasını gerçekleştireceğine dair teminatlar şaşkın kulaklarını dolduruyordu. Düzinelerce menajer onu temsil edebilmek için arayıp duruyordu. Hepsinin de sesinde açlık vardı. Mutluluk hapları almaya başlamış ve şarkısı her yerde çalınıyormuş gibi gelmeye başlamıştı. Bir cumartesi sabahı şarkıyı “Soul Treni”nde duymuş ve günün geri kalanını kendini bunun gerçekten gerçekleşmiş olduğuna inandırmaya çalışarak geçirmişti.</p>

    <p>Gino’nun Yeri’nde çalışırken, tanışıp birlikte olmaya başladığı sevgilisi Julie’den ayrılması aniden zorlaşmıştı. Julie, onu, aslında pek azını tanımak istediği bir sürü insanla tanıştırıyordu. Larry’ye telefonda sürekli menajer adaylarından bahsetmeye başlamıştı. Larry uzun, yüksek sesli, sert bir tartışmanın ardından ondan ayrılmıştı. Kadın, onu ne oldum delisi olmakla suçlamış, uyuşturucu için beş yüz dolar borcu olduğunu haykırmış ve 1990’lı yılların Zağar ve Evans’ı olduğunu da sözlerine eklemişti. Onu intihar etmekle tehdit etmişti. Larry sonrasında kendini her yastığın içinde düşük miktarda zehirli gaz bulunan, uzun süreli bir yastık kavgasından çıkmış gibi hissetmişti.</p>

    <p>Üç hafta önce albüm çalışmalarına başlamışlar ve Larry, “onun iyiliği için” yapıldığı söylenen önerilerin çoğuna göğüs germişti. Kontratın, ona sağladığı olanakları kullanmıştı. Tattered Remnants grubundan üç üyeyi –Barry Grieg, Al Speliman ve Johnny McCall– ve daha önce birlikte çalıştığı iki başka müzisyeni –Neil Goodman ve Wayne Stukey– çağırmıştı. Albümün kaydı dokuz gün sürmüştü, stüdyoyu bu kadar meşgul etmişlerdi. Columbia, “Baby Can You Dig Your Man?” ile başlayıp “Hang On, Sloopy” ile devam eden, yirmi haftalık bir albüm istiyor gibi görünüyordu. Ama Larry daha fazlasını istiyordu.</p>

    <p>Albümün kapağındaki fotoğrafta Larry köpüklerle dolu, pençe ayaklı eski tip bir küvetin içindeydi. Hemen arkasındaki duvardaki fayanslara Columbia’daki sekreterin rujuyla POCKET SAVIOR ve LARRY UNDERWOOD yazılmıştı. Columbia’dakiler albümün ismini “Baby Can You Dig Your Man?” koymak istemiş, ama Larry buna şiddetle karşı çıkınca albümün kapağına HİT PARÇA BU ALBÜMDE çıkartmasını eklemekle yetinmek zorunda kalmışlardı.</p>

    <p>Şarkı, iki hafta önce kırk yedi numaraya çıkmış ve parti başlamıştı. Malibu plajında bir aylığına bir ev tutmuş, o günden sonra günler bulanıklaşmaya başlamıştı. Eve giren çıkan insanların sayısı belli değildi. Larry aralarından bazılarını tanıyordu, ama çoğu yabancıydı. “Kariyerini daha da muhteşem kılmaya” yardım etmeyi teklif eden menajerler sürekli aramaya devam ediyordu. Bir kızın iyice kafayı bulduktan sonra anadan doğma, çığlıklar atarak kemik beyazı kumlardan oluşan plajda koşturduğunu hatırlayabiliyordu. Kokain çekip, ardından tekila içerek âlem yapıyordu. Yaklaşık bir hafta önce bir cumartesi sabahı biri onu sarsarak uyandırmış ve Larry, Kasey Kasem’in <em>Amerika’nın En iyi 40</em>’ı programında otuz altı numara olarak şarkısını anons ettiğini duymuştu. Programın açılış parçasıydı. Kırmızılardan biraz fazla içtiğini ve postayla gelen dört bin dolarlık çekle Datsun Z için pazarlık yaptığını hayal meyal hatırlıyordu.</p>

    <p>Altı gün önce, 13 Haziran’da Wayne Stukey, Larry’ye plajda bir yürüyüşe çıkmalarını teklif etmişti. Saat daha sabahın dokuzuydu, ama müzik setiyle her iki televizyon açıktı ve gelen seslere bakılırsa bodrumdaki oyun odasında bir seks partisi vardı. Larry üzerinde sadece külotuyla oturma odasındaki fazla şişkin koltuklardan birinde oturuyor ve okuduğu <em>Superboy</em> çizgi romanındaki yazılardan bir anlam çıkarmaya çalışıyordu. Kendini zehir gibi hissediyor, ama kelimeler arasındaki bağlantıyı bir türlü kuramıyordu. Uyumu yakalayamıyordu. Dörtlü hoparlörlerden Wagner’in ezgileri gök gürültüsü gibi yayılıyordu. Wayne’in sesini duyurabilmesi için üç dört kez bağırması gerekmişti. Larry, onu duyunca başını sallamıştı. Kilometrelerce yürüyebilirmiş gibi geliyordu.</p>

    <p>Ancak gün ışığı gözlerine iğne gibi batınca aniden fikrini değiştirmişti. Yürüyüş iyi fikir değildi. Iııyy. Sanki gözleri büyüteçlere dönmüştü. Uzun süre güneş altında kalırsa ışınların beynini kızartması işten bile değildi. Zavallı beyni çıra gibi kupkuruydu.</p>

    <p>Ama kolunu kararlı bir şekilde kavramış olan Wayne ısrarlıydı. Plaja inip açık renk kumlardan koyu kahverengi sert bölüme geçtiklerinde Larry yürüyüşün aslında iyi bir fikir olduğuna karar vermişti. Kıyıya vuran dalgaların sesi huzur vericiydi. Yükseklik kazanmaya çalışan bir martı, çizilmiş bir M harfi gibi masmavi gökyüzünde uçuyordu.</p>

    <p>Wayne kolunu kararlı bir hareketle çekmişti. “Hadi.”</p>

    <p>Larry evden çıkarken başında şiddetli bir ağrı başlamıştı ve omurgası da camdan yapılmış gibi çıtırdıyordu. Gözyuvarları zonkluyor, böbrekleri sancıyordu. Amfetaminden sonraki sabah o kadar acılı değildi belki ama diyelim ki Raquel Welch’le yatmak kadar da güzel olduğu söylenemezdi. Birkaç mutluluk hapı daha alsaydı kendini şu andakinden çok daha iyi hissederdi. Hapları almak için elini cebine atmaya yeltendiğinde üzerinde sadece üç gündür giydiği külotu olduğunu fark etmişti.</p>

    <p>“Geri dönmek istiyorum Wayne.”</p>

    <p>“Biraz daha yürüyelim.” Wayne’in ona acıma ve bıkkınlık karışımı, tuhaf bir ifadeyle bakmakta olduğunu düşünmüştü.</p>

    <p>“Hayır dostum. Üzerimde sadece iç çamaşırım var. Teşhircilikten tutuklanmam işten değil.”</p>

    <p>“Sahilin bu kesiminde aletine bir mendil sarıp hayalarını açıkta serbestçe bıraksan bile teşhircilikten tutuklanmazsın. Hadi ama Larry.”</p>

    <p>“Yorgunum,” demişti Larry huysuz bir şekilde. Wayne’e sinirlenmeye başlamıştı. Wayne, Larry’nin şarkısı hit olduğu ve kendisi de yeni albümde sadece org çaldığı için ondan bu şekilde intikam alıyordu, Julie’den hiçbir farkı yoktu. Artık herkes ondan nefret ediyordu. Herkes silahlarını kuşanmıştı. Görüşü, gözlerine kolayca dolan yaşlarla bulanıklaşmıştı.</p>

    <p>“Hadi Larry,” diye tekrarlamıştı Wayne ve tekrar yürümeye başlamışlardı.</p>

    <p>Larry’nin bacaklarına kramplar girdiği sırada bir buçuk kilometre kadar daha yürümüş olmalıydılar. Bir çığlık atarak kumların üzerine yığılmıştı. Sanki bacaklarına aynı anda sivri topuklar batmıştı.</p>

    <p>“Kramp girdi!” diye bağırmıştı. “Of, kramp girdi!”</p>

    <p>Wayne yanında çömelerek bacaklarını düzeltmişti. Ağrı daha da artmış, ardından Wayne kasılmış bölgelere basınç uygulamaya başlamıştı. Oksijen açlığı çeken dokular nihayet gevşemeye başlamıştı.</p>

    <p>Nefesini bir süredir tutmakta olan Larry yutkunup soluk almaya başlamıştı. “Of, dostum,” demişti. “Teşekkürler. Çok... çok kötüydü.”</p>

    <p>“Sorun değil,” demişti Wayne sesinde belli belirsiz bir sempatiyle. “Eminim öyleydi. Şimdi nasılsın Larry?”</p>

    <p>“İyiyim. Ama biraz oturalım, olur mu? Sonra geri döneriz.”</p>

    <p>“Seninle konuşmak istiyorum. Seni buraya söylediklerimi tam olarak kavrayabilecek kadar ayık olman için getirdim.”</p>

    <p>“Neler oluyor Wayne?” İşte geliyor, diye düşünmüştü. Darbe inecek. Ama Wayne’in söylediği o kadar beklenmedik bir cümleydi ki kelimeler arasındaki bağlantıyı <em>Superboy</em> okurken olduğu gibi kurmakta zorlanmıştı.</p>

    <p>“Parti sona ermeli Larry.”</p>

    <p>“Ha?”</p>

    <p>“Parti. Geri döndüğünde. Bütün fişleri çek, herkese arabalarının anahtarlarını ver, iyi vakit geçirdiğiniz için teşekkür et ve uğurla. Hepsinden kurtul.”</p>

    <p>“Yapamam!” demişti Larry şok içinde.</p>

    <p>“Yapsan iyi edersin,” demişti Wayne.</p>

    <p>“Ama neden? Parti daha yeni başladı sayılır!”</p>

    <p>“Larry, Columbia sana ne kadar avans verdi?”</p>

    <p>“Neden soruyorsun?” diye sormuştu Larry kurnazca.</p>

    <p>“Senden para sızdırmaya çalışır mıyım sence, Larry? Bir düşün.” Larry düşününce Wayne Stukey’in ondan para sızdırması için ortada elle tutulur bir sebep olmadığını şaşkınlıkla görmüştü. Wayne zirveden çok uzaktı, Larry’ye albüm için yardım eden diğerleri gibi sürekli iş arıyordu, ama birçoğunun aksine o, varlıklı bir aileden geliyordu ve herkesle iyi anlaşıyordu. Wayne’in babası, ülkenin üçüncü büyük elektronik oyun firmasının yarısına sahipti ve ailesinin Bel Air’de saray gibi bir evi vardı. Larry şansının aniden açılmasıyla kazandığı paranın Wayne için çerez parası olduğunu şaşkınca fark etmişti.</p>

    <p>“Hayır, sanırım böyle bir niyetin olamaz,” demişti huysuzca. “Kusura bakma. Ama Las Vegas’ın batısındaki herkes benden bir şeyler istiyormuş gibi gelmeye başladı.”</p>

    <p>“Eee, ne kadar?”</p>

    <p>Larry bir süre düşünmüştü. “Yedi bin dolar.”</p>

    <p>“Sana tek parça için yılda dört, albüm içinse iki kez telif ödemesi yapıyorlar, değil mi?”</p>

    <p>“Evet.”</p>

    <p>Wayne başını sallamıştı. “Yumurta kapıya dayanana kadar bekliyorlar piç kuruları. Sigara?”</p>

    <p>Larry bir sigara almış ve elini siper ederek yakmıştı.</p>

    <p>“Bu partinin sana ne kadara mal olduğunu biliyor musun?”</p>

    <p>“Elbette,” demişti Larry.</p>

    <p>“Evin kirası bin dolardan fazla.”</p>

    <p>“Evet, doğru.” Aslında 1200 dolar, artı 500 dolar da depoziti. Larry kiranın yarısıyla depoziti ödemişti ve 600 dolar daha ödemesi gerekiyordu.</p>

    <p>“Uyuşturucuya ne kadar harcadın?” diye sormuştu Wayne.</p>

    <p>“Ah, dostum, mutlaka denemelisin. Ritz krakerlerinin yanında peynir gibi...”</p>

    <p>“Ot ve kokain vardı. Ne kadar tuttu, söyle hadi.”</p>

    <p>“Beşer yüz.”</p>

    <p>“Ve ikinci gün tamamen tükendi.”</p>

    <p>“Hiç de bile!” diye şiddetle itiraz etmişti Larry. “Daha bu sabah evden çıkarken iki kâse gördüm. Çoğu bitmişti, tamam, ama...”</p>

    <p>“Deck’i hatırlamıyor musun?” Wayne’in sesi aniden değişmiş ve Larry’ninkinin çok başarılı bir taklidi haline gelmişti. “Hesabıma yazıver Dewey. Kâseler boşalmasın.”</p>

    <p>Larry, Wayne’e dehşetle bakakalmıştı. Tuhaf saç kesimi olan, ufak tefek, gergin görünümlü, üzerinde İSA GELİYOR VE ÇOK DA KIZGIN yazan bir tişört giymiş adamı hatırlıyordu. Adamın kıçından kaliteli mal akıyor gibiydi. Deck lakaplı bu Dewey adındaki adama kâseler boşaldıkça doldurmasını ve hesabına yazmasını söylediğini hatırlıyordu. Ama bu... bu <em>günler</em> önceydi.</p>

    <p>“Deck Dewey’in başına konan talih kuşusun dostum,” demişti Wayne.</p>

    <p>“Ne kadar alacağı var?”</p>

    <p>“Ottan fazla değil. Ot ucuz. Bin iki yüz. Ama kokain sekiz bin tutuyor.”</p>

    <p>Larry bir an kusacağını sanmıştı. Gözleri irileşmiş, şaşkın bir ifadeyle Wayne’e bakıyordu. Konuşmaya çalışmış, ama dudakları kıpırdamasına rağmen ses çıkaramamıştı: <em>Dokuz bin iki yüz mü?</em></p>

    <p>“Öyle dostum,” demişti Wayne. “Geri kalanını duymak ister misin?”</p>

    <p>Larry istemiyordu, ama yine de başını sallamıştı.</p>

    <p>“Üst katta renkli bir televizyon vardı. Biri bir sandalyeyle ekranı parçaladı. Tamir masrafı üç yüz doları bulur herhalde. Alt kattaki lambriler mahvoldu. O da en az dört yüz tutar. Şansın varsa. Plaja bakan pencerenin camı evvelki gün kırıldı. Üç yüz eder. Oturma odasındaki halı sigara yanıklarıyla doldu, ayrıca üzerine defalarca bira ve viski döküldü. İçki dükkânını aradım, onlar da hesaba yazmaktan en az Deck kadar memnun görünüyordu. Altı yüz dolar borcun birikmiş.”</p>

    <p>“Altı yüz papel içki borcu mu?” diye fısıldamıştı Larry. Dehşet aniden boğazını sıkıştırmaya başlamıştı.</p>

    <p>“Şükret ki çoğu bira ve şaraba dayandı. Ayrıca markete çoğu pizza, cips ve diğer abur cuburlardan oluşan dört yüz dolarlık borcun var. Ama en kötüsü gürültü. Polislerin gelmesi yakındır. <em>Les flics</em><a href="../Text/Section0108.xhtml#Footnote0003" id="Backlink0003"><sup>[3]</sup></a> Huzuru bozmaktan tutuklanabiliriz. Eroin kullanan dört beş kişi var. Yüz gram kadar mal olduğunu gördüm.”</p>

    <p>“O da mı benim hesabıma yazılmış?” diye sormuştu Larry boğuk sesle.</p>

    <p>“Hayır. Deck eroin işi yapmaz. Eroin, Organizasyon’a ait kalemlerden biri ve Deck’in betondan çizmelere pek sıcak gözle baktığını sanmam. Ama polisler basarsa kabak senin başına patlar, emin olabilirsin.”</p>

    <p>“Ama benim haberim...”</p>

    <p>“Tabii bebek kadar masumsun.”</p>

    <p>“Fakat...”</p>

    <p>“Bu âlemin sana maliyeti on iki bin dolardan fazla,” demişti Wayne. “Bir de gidip o Z’yi aldın. Onun fiyatı nedir?”</p>

    <p>“Yirmi beş bin,” demişti Larry uyuşturulmuş gibi. Ağlamaklıydı.</p>

    <p>“Bir sonraki telif çekine kadar elinde ne kadar var? Birkaç bin mi?”</p>

    <p>“O civarda,” demişti Larry, Wayne’e daha da az olduğunu söylemeyerek. Aslında yarısı çek, yarısı nakit halde sadece sekiz yüz doları vardı.</p>

    <p>“Şimdi bana kulak ver Larry, çünkü iki kez söyleme zahmetine değmezsin. Her zaman gerçekleşmeyi bekleyen bir parti vardır. Burada iki sabit gerçek var; bitmeyen parti ve bitmeyen saçmalıklar. Bu tipler böcek bulma umuduyla bir hipopotamın sırtına konan kuşlar gibiler. Şimdi buradalar. Önlerindeki leşi ellerinden al ve hepsini gönder.”</p>

    <p>Larry evdeki düzinelerce insanı düşünmüştü. Her üç kişiden sadece birini tanıdığını fark etmişti. Tüm o tanımadığı insanlara gitmelerini söyleme fikri, yüreğinin daralmasına sebep olmuştu. Hakkında kötü düşünecekler, onu sevmeyeceklerdi. Buna karşılık zihninde bir başka görüntü belirdi: Dewey Deck masadaki kâseleri uyuşturucuyla dolduruyor, sonra arka cebinden çıkardığı not defterine yazıyordu. Son moda tişörtü ve tuhaf saç kesimi olan Dewey’e olan borcu daha da kabarıyordu.</p>

    <p>O zihnindeki iki resim arasında kıvranırken Wayne de onu izliyordu.</p>

    <p>“Çok kötü bir izlenim bırakacağım yahu,” demişti sonunda Larry ağzından dökülen zayıf, huysuz kelimelerden nefret ederek.</p>

    <p>“Evet, muhtemelen hakkında pek iyi laflar etmeyecekler. Kıçının kalktığını söyleyecekler. Ne oldum delisi diyecekler. Eski dostlarını unuttuğunu iddia edecekler. Ama onların hiçbiri dostun değil Larry. Dostların neler olup bittiğini fark edip, üç gün önce gitti. Bir dostun altını pisletip bunun farkında bile olmamasını görmek hiç hoş değil.”</p>

    <p>“Öyleyse söylesene neden?” diye sormuştu Larry aniden sinirlenerek. Öfkesinin asıl sebebi, bütün iyi arkadaşlarının pek de geçerli bulmadığı sudan sebeplerle onu bırakıp, gitmiş olmasıydı. Barry Grieg, onu bir kenara çekip konuşmaya çalışmış, ama Larry o sırada iyice uçmakta olduğu için aptalca gülümseyip başını sallamaktan fazlasını yapamamıştı. Acaba Barry de onu aynı şekilde uyarmaya mı çalışmıştı? Böyle düşünmek onu mahcup etmiş ve öfkelendirmişti.</p>

    <p>“Söyle, neden?” diye tekrarlamıştı. “Neden benden pek hoşlanmadığın hissine kapılıyorum?”</p>

    <p>“Senden hoşlandığım söylenemez... ama nefret ediyor da değilim. Daha ötesine dair bir şey söyleyemiyorum. Aslında bu olayda burnuna yumruğu yemene göz yumabilirdim. Bir seferi senin için yeter de artardı bile.”</p>

    <p>“Ne demek istiyorsun?”</p>

    <p>“Onlara söyleyeceksin. Çünkü sende gereken cevher var. Alüminyum folyo ısırmak gibi içinde olan bir şey. Başarıya ulaşmak için gereken neyse ona sahipsin. Güzel, küçük bir kariyerin olacak. Beş yıl sonra kimsenin hatırlamayacağı orta şeker pop parçalar. Liseli gençler albümlerini toplayacak. Para kazanacaksın.”</p>

    <p>Larry bacaklarına dayadığı ellerini yumruk yapmıştı. O sakin suratı yumruklamak istiyordu. Wayne’in sözleri ona kendini DUR işaretinin dibindeki köpek boku topağıymış gibi hissettiriyordu.</p>

    <p>“Geri dön ve fişi çek,” demişti Wayne yumuşak sesle. “Sonra da arabana binip git. Git, dostum. Bir sonraki telif çekinin gelmesine kadar da dönme.”</p>

    <p>“Ama Dewey...”</p>

    <p>“Dewey ile konuşması için birini bulurum. Benden sana kıyak olsun. Adam, Dewey’e uslu bir çocuk gibi parasını beklemesini söyleyecek ve Dewey de söyleneni memnuniyetle yapacak.” Cıvıl cıvıl renklerde mayolar giymiş iki çocuğun plajda koşturmasını izleyerek duraksamıştı. Bir köpek başını mavi gökyüzüne kaldırıp, neşeyle havlayarak yanlarında koşuyordu.</p>

    <p>Larry ayağa kalkmış ve kendini zorlayarak ona teşekkür etmişti. Denizden gelen esinti, eski ve gevşemiş külotunun içine girip çıkıyordu. Kelimeler ağzından tuğlaymışçasına dökülmüştü.</p>

    <p>“Uzak bir yere git ve kendini toparla,” demişti yanında durmuş, hâlâ çocukları izlemekte olan Wayne. “Belirlemen gereken birçok mesele var. Nasıl bir menajer, nasıl bir tur, <em>Pocket Savior</em> patlama yaptıktan sonra nasıl bir kontrat istiyorsun, bunları düşün. Bence albüm patlama yapacak; gereken küçük ritme sahip. Kendine biraz fırsat tanırsan bütün sorulara cevap bulursun. Senin gibiler daima bulur.”</p>

    <p>Senin gibiler daima bulur.</p>

    <p>Benim gibiler daima bulur.</p>

    <p>Gibi...</p>

    <p class="paragraf">Biri parmağıyla cama vuruyordu.</p>

    <p>Larry sıçrayarak doğruldu. Ani bir sancı boynuna saplandı ve hissettiği acı, yüzünü buruşturmasına sebep oldu. Sadece uyuklamıyordu, düpedüz uyuyakalmıştı. Kaliforniya’yı tekrar yaşıyordu. Ama şimdi gri bir New York sabahındaydı ve dışarıdaki her kimse, cama tekrar vurdu.</p>

    <p>Başını sancıdan çekinerek yavaşça çevirdiğinde, kafasında siyah eşarbıyla annesinin ona bakmakta olduğunu gördü.</p>

    <p>Bir an için sadece camın iki yanından birbirlerine baktılar ve Larry, kendini hayvanat bahçesinde bir kafesteymiş gibi tuhaf bir şekilde çıplak hissetti. Sonra ağzı devreye girdi, gülümsedi ve camı indirdi.</p>

    <p>“Anne?”</p>

    <p>“Sen olduğunu biliyordum,” dedi kadın ifadesiz bir sesle. “İn de boyunu bosunu göreyim.”</p>

    <p>Larry’nin iki bacağı da uyuşmuştu. Kapıyı açıp arabadan inerken tabanlarına binlerce minik iğne batıyormuş gibi hissediyordu. Annesiyle bu şekilde hazırlıksızken görüşmeyi hiç beklemiyordu. Kendini nöbetteyken uyuyakalmış ve aniden çağrılmış bir er gibi hissediyordu. Nedense annesinin daha ufak tefek, daha güvensiz görünmesini beklemişti, ama görünüşe bakılırsa onu olgunlaştıran seneler, annesine hiç dokunmamıştı.</p>

    <p>Annesinin onu yakalayışı neredeyse eşsizdi. Larry on yaşındayken cumartesi sabahları annesi yeterince uyuduğuna kanaat getirdiğinde kapısını tıklatarak onu uyandırırdı. On dört yıl sonra, bütün gece uyanık kalmaya çalışmış, ama sonunda tuhaf bir pozisyonda uykuya yenik düşmüş yorgun bir çocuk gibi yeni arabasında uyumuşken onu yine aynı şekilde uyandırmıştı.</p>

    <p>Şimdi saçları dağılmış, yüzünde hafif ve biraz da aptalca bir gülümsemeyle karşısında dikiliyordu. Minik iğneler hâlâ ayaklarına battığı için ağırlığını sürekli bir bacağından diğerine veriyordu. Bu hareketi her yaptığında annesinin tuvalete gitmek isteyip istemediğini soruşunu hatırladı ve hareketsiz kalarak iğnelerin batmasına izin verdi.</p>

    <p>“Merhaba anne.”</p>

    <p>Annesi, ona hiçbir şey söylemeden bakınca korku, eski yuvasına dönen korkunç bir kuş gibi yüreğini kapladı. Annesinin ona sırtını döneceğinden, ucuz hırkasının arkasını göstererek uzaklaşacağından ve onu oracıkta tek başına bırakıp gideceğinden korkuyordu.</p>

    <p>Kadın sonra ağır bir yükü kaldırmadan önce derin bir soluk alan adamlar gibi iç geçirdi. Konuştuğunda sesi öylesine doğal, öylesine hoşnuttu ki Larry ilk izlenimini unutuverdi.</p>

    <p>“Merhaba Larry,” dedi annesi. “Yukarı gel. Pencereden bakınca sen olduğunu anladım. Arayıp hasta olduğumu söyledim. Hastalık izinlerim birikmişti.”</p>

    <p>Arkasına dönüp artık yerlerinde yeller esen iki köpeğin arasındaki basamaklara yöneldi. Larry hâlâ devam eden uyuşukluktan dolayı yüzünü buruşturarak üç adımda ona yetişti. “Anne?”</p>

    <p>Kadın dönünce Larry, ona sarıldı. Annesinin suratında bir an için kucaklanmak yerine gasbedileceğini düşünmüşçesine bir korku ifadesi belirdi. Sonra hatları gevşedi ve o da oğluna sarıldı. Giysilerinin arasına koyduğu lavanta torbasının bıraktığı koku genzini doldurunca şiddetli, acı, aynı zamanda tatlı bir nostalji hissine kapıldı. Bir an için ağlayacağını sandı, annesinin ağlayacağından ise kendini beğenmişçe emindi; Dokunaklı Bir An’dı. Annesinin sağ omzu üzerinden bakınca, yarısı çöpün içinde yarısı dışında olan ölü kediyi görebiliyordu. Geri çekilen annesinin gözleri kuruydu.</p>

    <p>“Gel de sana kahvaltı hazırlayayım. Bütün gece araba mı kullandın?”</p>

    <p>“Evet,” dedi sesi hisleri yüzünden boğuklaşmış olan Larry.</p>

    <p>“Gel o zaman. Asansör arızalı, ama sadece ikinci kat. Bayan Halsey için daha zor, eklem iltihabı var ve beşinci katta oturuyor. Ayaklarını silmeyi unutma. Ayak izi bırakırsan Bay Freeman acısını benden çıkarır. Çamurun kokusunu aldığına yemin edebilirim. Adam tam bir çamur düşmanı.” Basamakları tırmanıyorlardı. “Üç yumurtayı bitirebilir misin? Çavdar ekmeğine hayır demezsen senin için birkaç dilim kızartabilirim. Hadi gel.”</p>

    <p>Larry artık orada olmayan köpekler arasından geçerken eskiden bulundukları yerlere gerçekten gitmiş olduklarından, boyunun altmış santim kısalıvermediğinden, 1980’li yılların maziden çıkıp geri dönmediğinden emin olmak istercesine baktı. Annesi kapıları iterek açtı ve içeri girdiler. İçerideki koyu kahverengi gölgeler ve yemek kokuları bile aynıydı.</p>

    <p class="paragraf">Alice Underwood, ona üç yumurtayla jambon pişirdi, ekmek kızarttı, meyve suyu ve kahveyle birlikte sofraya koydu. Larry kahve hariç her şeyi bitirdikten sonra arkasına yaslanıp bir sigara yaktı. Alice sigaraya onaylamaz bir bakış fırlattı, ama hiçbir şey demedi. Bu, Larry’nin güvenini birazcık tazeledi. Annesi sessiz kalmakta hep çok usta olmuştu.</p>

    <p>Çelik tavayı lavaboya koyunca hafif bir tıslama oldu. Annesi pek değişmemişti. Biraz daha yaşlanmıştı –artık elli bir yaşındaydı– ve saçlarındaki aklar da artmıştı, ama siyah teller hâlâ ezici bir üstünlüğe sahipti. Sade, gri bir elbise giymişti. Muhtemelen iş kıyafetiydi. Göğüsleri hâlâ büyüktü, ama sanki son görüşündekinden daha büyüklerdi. Anne, bana doğruyu söyle, göğüslerin büyüdü mü? Bu temel bir değişiklik mi?</p>

    <p>Sigarasının küllerini kahve fincanının tabağına silkmeye kalkışınca Alice tabağı hemen aldı ve yerine daima dolapta bulundurduğu küllüklerden birini koydu. Tabağa kahve dökülmüş olduğundan kül atmasının bir sakıncası olmaz gibi gelmişti Larry’ye. Küllük tertemiz, ayıplarcasına lekesizdi. Larry sigarasını hafifçe kenarına vurarak külü düşürdü. Annesi sessizce bekler, bu arada bilekleriniz kan içinde kalıp aklınızdan ne geçiyorsa dökülmeniz için küçük tuzaklar kurardı.</p>

    <p>“Demek geri döndün,” dedi Alice tavayı bir bulaşık beziyle ovmaya başlayarak. “Dönüşünü neye borçluyuz?”</p>

    <p>Şey anne, bir arkadaş bana hayatın gerçeklerine dair ipuçları verdi... sürüler halinde dolaşan ve şimdi de benim peşime düşen asalaklardan bahsetti. Gerçi ona arkadaş demek ne derece yerinde olur bilmiyorum. Müziğime duyduğu saygı, benim 1910 Fruitgum Company’ye duyduğum kadar. Ama oradan ayrılmamı sağladı. Robert Frost evin, gittiğinizde sizi içeri almaya mecbur oldukları yer olduğunu söylememiş miydi?</p>

    <p>Yüksek sesle söyledikleri farklıydı. “Seni özlediğim için anne.”</p>

    <p>“Hıh! O yüzden mi bana sık sık yazdın?”</p>

    <p>“Mektup yazan tiplerden değilim, ne yapayım.” Sigarasını yavaşça diklemesine kaldırıp indirdi. Duman halkaları oluşup tavana doğru yükseldi.</p>

    <p>“Orası malum.”</p>

    <p>Larry sırıttı.</p>

    <p>“Ama bakıyorum anneye ukalalık huyun hiç değişmemiş,” dedi Alice.</p>

    <p>“Özür dilerim. Nasılsın anne?”</p>

    <p>Alice tavayı kuruması için kenara koyduktan sonra lavabonun tıpasını çekti ve kızarmış elleriyle deterjan kalıntılarını sildi. “Fena değil,” dedi masaya gelip bir sandalyeye oturarak. “Belim bazen çok ağrıyor, ama ilaçlarım var. İdare ediyorum işte.”</p>

    <p>“Gittiğimden beri büyük bir sorun yaşamadın, değil mi?”</p>

    <p>“Sadece bir kez. O zaman da Doktor Holmes icabına baktı.”</p>

    <p>“Anne, bu kiropraktik<a href="../Text/Section0108.xhtml#Footnote0004" id="Backlink0004"><sup>[4]</sup></a> uzmanlar...” <em>Şarlatan</em> diye tamamlayacaktı ki kendini tuttu.</p>

    <p>“Nedir?”</p>

    <p>Larry omuz silkti. “Özgürsün, beyazsın ve yirmi bir yaşından büyüksün. Sana faydası oluyorsa ne âlâ.”</p>

    <p>Alice içini çekti ve elbisesinin cebinden bir paket mentollü şeker çıkardı. “Artık yirmi bir yaşında değilim ve çöktüğümü hissediyorum. Bir tane ister misin?” Larry, annesinin başparmağıyla paketten çıkarttığı yuvarlak şekerlemeyi başını iki yana sallayarak reddetti. Alice şekeri kendi ağzına attı.</p>

    <p>“Daha genç kız sayılırsın,” dedi Larry şakacı bir ifadeyle. Eskiden bu takılmaları annesinin hoşuna giderdi, ama şimdi yüzünde sadece belli belirsiz bir gülümseme oluşmasını sağlamıştı. “Hayatında yeni erkekler var mı?”</p>

    <p>“Birkaç tane. Ya senin?”</p>

    <p>“Yok,” dedi Larry ciddi bir ifadeyle. “Erkek yok. Birkaç kız oldu, ama erkek olmadı.”</p>

    <p>Bir kahkaha atacağını ummuş, ama yine aynı hayaletimsi gülümsemeyi görmüştü. Kafasını karıştırdım, diye düşündü. Sorun bu. Neden geldiğimi ve ne istediğimi merak ediyor. Üç seneden sonra muhtemelen gelmemi bile beklemiyordu. Kayıp olarak kalmamı tercih ederdi.</p>

    <p>“Hep aynı Larry,” dedi Alice. “Bir an için bile ciddi olamaz. Nişanlandın mı? Sürekli görüştüğün biri var mı?”</p>

    <p>“Öylesine takılıyorum anne.”</p>

    <p>“Hep öyle yaptın zaten. Hiç olmazsa iyi bir Katolik kızı hamile bırakarak başını derde sokmadın. Bu konuda hakkını vermeliyim. Ya çok dikkatli ya çok şanslı ya da çok beyefendiydin.”</p>

    <p>Larry yüzünü ifadesiz tutmaya çalıştı. Annesi üstü kapalı bile olsa hayatında ilk kez ona seksten bahsediyordu.</p>

    <p>“Her ne ise, öğreneceksin,” dedi Alice. “Bekârlık sultanlık derler. Aslında hiç de öyle değildir. Sonunda yaşlanıp Bay Freeman gibi huysuz birer ihtiyar haline geliyorlar. Bütün gün zemin kattaki dairesinin penceresinde oturup kuvvetli bir rüzgâr esmesini bekliyor.”</p>

    <p>Larry homurdandı.</p>

    <p>“Radyoda şarkını duyuyorum. Herkese şarkıyı söyleyenin oğlum olduğunu söylüyorum. Larry bu, diyorum. Çoğu bana inanmıyor.”</p>

    <p>“Dinledin mi?” Neden daha önce bahsetmediğini merak etti.</p>

    <p>“Elbette. Genç kızların mütemadiyen dinlediği <em>rock’n roll</em> kanalı WROK’ta sıkça çalınıyor.”</p>

    <p>“Hoşuna gitti mi?”</p>

    <p>“O tarzdan ne kadar hoşlanabilirsem o kadar.” Oğluna ciddi bir ifadeyle baktı. “Bence biraz müstehcen sözleri var.”</p>

    <p>Larry ayaklarını salladığını fark edince kendini zorlayarak engelledi. “Sadece... tutkulu denebilir anne. Hepsi bu.” Yüzüne kan hücum etmişti. Annesiyle mutfakta oturup tutkudan bahsedeceği kırk yıl düşünse aklına gelmezdi.</p>

    <p>“Tutkunun ait olduğu yer yatak odasıdır,” dedi annesi hit parçası üzerine herhangi bir estetik tartışmayı başlamadan bitirerek. “Sesine de bir şey yapmışsın. Kulağa zencilerinki gibi geliyor.”</p>

    <p>“Şimdi mi?” diye şaşkınca sordu Larry.</p>

    <p>“Hayır, radyoda.”</p>

    <p>“Ona kahverengi ses deniyor anne,” dedi Larry sesini Bill Withers’a benzetip gülümseyerek.</p>

    <p>“Hah, böyle,” diyerek başını salladı Alice. “Ben genç bir kızken Frank Sinatra için aynı şeyi düşünürdük. Şimdi de şu rap denen saçmalık var. Müzik demeye bin şahit isler.” Ona bakarak gönülsüzce kabullendi. “Hiç olmazsa senin şarkında anlamsız çığlıklar yok.”</p>

    <p>“Telif anlaşması yaptım,” dedi Larry. “Satılan her albümden belirli bir pay alacağım. Toplam...”</p>

    <p>“Sen bunları bırak da sana şimdiye kadar ödeme yapıp yapmadıklarını söyle,” dedi Alice eliyle aldırmazca bir hareket yaparak. “Para verdiler mi, yoksa arabanı krediyle mi aldın?”</p>

    <p>“Çok fazla ödemediler,” dedi Larry ne tam yalan ne de tam doğru söyleyerek. “Arabanın ilk taksitini ödedim, geri kalanını da halledeceğim.”</p>

    <p>“Sözde kolay, ikna edici kredi koşulları,” dedi Alice yüzünü buruşturarak. “Baban bu yüzden iflas etmişti. Doktor kalp krizi dedi, ama onu asıl öldüren buydu. Kalbi kaldırmadı. Babanı mezara gönderen bu krediler oldu.”</p>

    <p>Larry bunları daha önce defalarca duymuştu. Arkasına yaslanıp gerekli yerlerde başını sallayarak annesinin anlatmasına izin verdi. Babasının bir tuhafiye dükkânı vardı. Dükkânın yakınına bir Robert Hall açılmış ve babası bundan bir yıl sonra iflas bayrağını çekmişti. Teselli için kendini yemeklere vermiş, üç yılın sonunda toplam elli beş kilo almıştı. Larry dokuz yaşındayken köşedeki lokantada kalpten gidivermişti. Yarısı yenmiş köfteli sandviçi hâlâ önünde duruyordu. Alice Underwood cenaze töreninde kız kardeşi teselliye hiç ihtiyacı yokmuş gibi görünen kadını avutmaya çalışırken daha beter olabileceğini söylemişti. Kız kardeşinin omzu üzerinden eniştesine bakarak içkiden de olabileceğini söylemişti.</p>

    <p>Alice, kocasının ölümünden sonra Larry’yi tek başına büyütmüş, evden ayrılana dek hayatına atasözleri ve önyargılarıyla hükmetmişti. Rudy Schwartz ile Rudy’nin hurda Ford’u içinde uzaklaşırlarken arkalarından ettiği son söz, Kaliforniya’da da düşkünlerevi olduğuydu. Evet, annesi böyle bir kadındı.</p>

    <p>“Burada kalmak istiyor musun Larry?” diye yumuşak sesle sordu.</p>

    <p>Bu soru karşısında şaşıran Larry, “Senin için sakıncası olmaz mı?” dedi.</p>

    <p>“Boş oda var. Yatak odasında da katlanabilir bir yatak duruyor. Orayı bir nevi depo olarak kullanmaya başlamıştım, ama kutuları üst üste koyarak yatak için bir yer açabilirsin.”</p>

    <p>“Olur,” dedi Larry yavaşça. “Senin için mahzuru yoksa. Sadece birkaç hafta kalacağım. Eski arkadaşlarımdan birkaçını aramayı düşünüyordum. Mark... Galen... David... Chris... o tayfa.”</p>

    <p>Alice ayağa kalkıp mutfak penceresine yürüdü ve yukarı doğru iterek açtı.</p>

    <p>“İstediğin kadar kalabilirsin Larry. Kendimi ifade etmekte belki iyi değilim, ama seni gördüğüme sevindim. Pek iyi şartlarda ayrıldığımız söylenemez. Ağır laflar ettik.” Oğluna döndü. Yüzünün hatları sertti, ama oğluna duyduğu yoğun, gönülsüz sevgi kolaylıkla okunabiliyordu. “Ben kendi adıma söylediklerim için çok pişmanım. Ama ne dediysem seni sevdiğim içindi. Doğru şekilde söylememiş olabilirim.”</p>

    <p>“Önemli değil,” dedi Larry gözlerini masadan ayırmayarak. Yüzü yine kızarmıştı. Sıcaklığı hissedebiliyordu. “Bak, masraflara katkıda bulunabilirim, merak etme.”</p>

    <p>“İstersen yap. Ama mecbur değilsin. Çok şükür çalışıyorum. Binlerce işsiz var. Ve sen hâlâ oğlumsun.”</p>

    <p>Larry’nin aklına leşinin yarısı çöpün içinde yarısı dışında kalmış ölü kedi ve uyuşturucu kâselerini gülümseyerek dolduran Dewey Deck geldi ve aniden ağlamaya başladı. Elleri gözyaşlarıyla bulanıklaşan görüşüyle dalgalanırken sebebinin annesi olduğunu düşündü... hiçbir şey Larry’nin umduğu gibi gitmemişti, hiçbir şey. Annesi değişmişti aslında. Kendisi de öyle, ama düşündüğü şekilde değil. Doğal olmayan bir değişim gerçekleşmiş; o irileşmiş, kendisi de her nasılsa küçülmüştü. Annesine gelişinin sebebi bir yere gitmek zorunda oluşu değildi. Ona gelmişti, çünkü korkuyordu ve annesini istiyordu.</p>

    <p>Alice açık pencerenin yanında durmuş, onu izliyordu. Nemli esinti, beyaz perdeleri hafifçe dalgalandırıyor, yüzünü gizliyor, tamamen saklamıyor, ama hayaletmiş gibi bir hava yaratıyordu. Pencereden içeri trafik gürültüsü giriyordu. Koynundan bir mendil çıkarıp, masanın yanına gelerek Larry’nin ellerine bıraktı. Larry’de bir sertlik vardı. Alice, onu zorlayabilirdi, ama bunun kime ne faydası olurdu? Babası yumuşak bir adamdı, zaten onu mezara asıl gönderen de bu olmuştu. Max Underwood’un sonunu getiren aldığı değil, verdiği borçlardı. Peki Larry bu katılık için kime teşekkür etmeliydi? Ya da kimi suçlamalıydı?</p>

    <p>Nasıl bir yaz yağmuru, üzerine döküldüğü kayanın şeklini değiştiremezse, bu gözyaşları da Larry’nin sertliğini değiştiremezdi. Bu çetinliğin işe yarayacağı zamanlar olacaktı. Alice bundan emindi. Kadınlara ve çocuklarına zerre kadar aldırmayan bir şehirde tek başına çocuk büyütürken bu gerçeği tüm çıplaklığıyla keşfetmişti. Ama Larry henüz bunların farkında değildi. Tıpkı söylediği gibiydi: Eski Larry. Hiç düşünmeden burnunun dikine gidecek, herkesin –kendisi dahil– başını derde sokacak ve şartlar yeterince kötüleştiğinde içindeki çetin ceviz ortaya çıkıp onu ipten kurtaracaktı. Peki ya diğerleri? Onları kaderleriyle baş başa bırakacaktı. Kaya sertti, Larry’nin karakterinde de bu sertlik mevcuttu, ama hâlâ yıkım için kullanıyordu. Alice bunu oğlunun gözlerinde görebiliyor, duruşundan... kanser yapan çubuğunu havaya kaldırarak duman halkaları yapışından bile okuyabiliyordu. İçindeki sertliği hiçbir zaman bileyip insanları kesmek için kullanacağı bir bıçak haline getirmemişti ve bu da bir şeydi. Ama ihtiyaç duyduğunda, tıpkı bir çocuk gibi ona başvuruyor, içine düştüğü zor durumdan onunla tuzakları etkisiz hale getirerek kurtuluyordu. Bir keresinde kendi kendine Larry’nin değişeceğini söylemişti. <em>Kendisi</em> değişmişti; o da <em>değişecekti.</em></p>

    <p>Ama önünde oturmakta olan, artık küçük bir çocuk değildi; yetişkin bir adamdı ve Alice değişim günlerinin –rahibin kalpten daha çok ruh değişimi olarak tanımladığı o kökten, derinden değişim– artık geride kalmış olduğundan korkuyordu. Larry’de, insanda tebeşirin tahtaya sürtülmesiyle oluşan hisse benzer bir his uyandıran bir şey vardı. Derinlerde, en dipte sadece kendisi vardı. Kalbine girmesine izin verdiği tek kişi, kendisiydi. Ama Alice, onu yine de seviyordu.</p>

    <p>Larry’nin içinde iyilik olduğuna da inanıyordu. Gerçek iyilik. Orada bekliyordu, ama dışarı çıkabilmesi bu saatten sonra sadece bir felaketin tetiklemesiyle mümkün olabilirdi. Şu an burada bir felaket yoklu, sadece ağlamakta olan oğlu vardı.</p>

    <p>“Yorgunsundur,” dedi. “Elini yüzünü yıka, istersen duş al. Kutuları çekerim. Ondan sonra uyuyabilirsin. En iyisi bugün izin yapmayıp işe gideyim.”</p>

    <p>Kısa koridorun ucundaki arka odaya, Larry’nin eski yatak odasına gitti. Larry, annesinin kutuları oflayıp puflayarak çektiğini duyabiliyordu. Gözlerini yavaşça sildi. Trafik gürültüsü pencereden içeri giriyordu. Annesinin önünde son ağlayışını hatırlamaya çalıştı. Ölü kediyi düşündü. Annesi haklıydı. Yorgundu. Kendini daha önce hiç bu kadar yorgun hissetmemişti. Yatağa girdi ve neredeyse on sekiz saat uyudu.</p>
  </div>
</body>
</html>
