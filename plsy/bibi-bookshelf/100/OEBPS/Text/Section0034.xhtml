<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">18. Bölüm</h2>

    <p>Nick, Şerif Baker’ın ofisiyle hapishane hücreleri arasında kalan kapıyı açtı ve hemen dalga geçmeye başladılar. Vincent Hogan ve Billy Warner, Nick’in solundaki iki hücredeydi. Mike Childress ise sağdaki iki hücreden birindeydi. Diğeri boştu, çünkü mor mezuniyet yüzüklü Ray Booth, kümesten kaçmıştı.</p>

    <p>“Hey salak!” diye seslendi Childress. “Hey, salak oğlu salak! Biz buradan çıkınca başına neler gelecek? Ha? Başına ne boklar gelecek?”</p>

    <p>“Ben şahsen hayalarını koparıp boğazına tıkacağım ve boğulmanı seyredeceğim,” dedi Billy Warner. “Anladın mı beni?”</p>

    <p>Dalga geçip takılmayan tek kişi Vince Hogan’dı. Haziranın yirmi üçüydü ve Mike’la Billy mahkemeyi bekleyecekleri Calhoun Kasaba Hapishanesi’ne nakledilecekleri bugünde ona pek katlanamıyorlardı. Şerif Baker, Vince’in üzerine gitmiş ve Vince de her şeyi itiraf etmişti. Baker, Nick’e adamlara dava açılabileceğini, ama iş jüri karşısında bir mahkemeye kaldığında ellerinde Ray Booth yakalandığı takdirde üçünün sözüne karşılık sadece Nick’in ifadesinin olacağını söylemişti.</p>

    <p>Nick şu birkaç günde Şerif John Baker’a hatırı sayılır ölçüde saygı duymaya başlamıştı. Adam yüz yirmi kiloluk eski bir çiftçiydi ve Koca Kötü John olarak tanınıyordu. Nick çalınan parasını telafi edebilmesi için nezarethaneyi temizleme işi verdiği için değil, Nick’i dövüp soyan adamların peşine düştüğü için ona saygı duyuyordu. Bunu Nick sanki sağır dilsiz, başıboş biri değil de kasabanın en köklü ve en saygıdeğer ailelerinden birine mensup bir yerliymiş gibi yapmıştı. Güney sınırında onun gibi yapmak yerine Nick’i bir çiftlikte veya yol yapımında altı ay çalıştırmayı yeğleyecek pek çok şerif olduğunu biliyordu.</p>

    <p>Şerifin ekip aracı yerine Baker’ın şahsi arabası olan Power Wagon’la Vince Hogan’ın çalıştığı fabrikaya gitmişlerdi. Konsolun altında bir tüfek (“Daima dolu ve emniyeti kapalı,” demişti Baker), arabanın tepesinde de polis aracı olduğunu belirten yanardöner lamba vardı. Baker iki gün önce fabrikaya giden yola girdiklerinde lambayı oraya koymuştu.</p>

    <p>Baker boğazını temizlemiş, camdan dışarı tükürmüş, sümkürmüş ve kızarmış gözlerini mendiliyle silmişti. Sesi boğuklaşıp, hafifçe kalınlaşmıştı. Nick elbette duyamıyordu, ama bilmesi için duymasına gerek de yoktu elbette. Adamın berbat bir gribe yakalandığı ortadaydı.</p>

    <p>“Onu gördüğümüzde kolundan yakalayacağım,” demişti Baker. “Sana dönüp, ‘Bu onlardan biri mi?’ diye soracağım ve sen de başını sallayarak onaylayacaksın. Onlardan olup olmadığı umurumda değil. Sen sadece başını sallayacaksın. Anlaşıldı mı?”</p>

    <p>Nick başını sallamıştı. Anlamıştı.</p>

    <p>Vince rendenin başında çalışıyor, makineye tırtıklı keresteleri atıyordu. Neredeyse botlarının tepesine kadar talaş içindeydi. John Baker’a huzursuzca gülümsemiş ve bakışları şerifin yanında durmakta olan Nick’e tedirgince kaymıştı. Nick’in yüzü zayıf, bereli ve hâlâ çok solgundu.</p>

    <p>“Selam Koca John. Burada işçiler arasında ne işin var?”</p>

    <p>Diğer işçilerin bakışları, yeni ve karmaşık bir tenis türünü izliyormuşçasına Nick, Vince ve Baker arasında ciddi bir ifadeyle dolaşarak olan biteni takip ediyordu. İçlerinden biri taze talaşa tükürerek avucunun dip kısmıyla çenesini silmişti.</p>

    <p>Baker, Vince’in güneş yanığı yumuşak kollarından birini kavrayıp öne çekmişti.</p>

    <p>“Hey! Neler oluyor Koca John?”</p>

    <p>Baker, Nick’in dudaklarını okuyabilmesi için başını çevirerek sormuştu. “Bu onlardan biri mi?”</p>

    <p>Nick başını kararlı bir ifadeyle sallamış ve kendinden emin bir şekilde Vince’i işaret etmişti.</p>

    <p>“Neler oluyor?” diye itiraz etmişti Vince. “Bu dilsizi tanımam etmem.”</p>

    <p>“Madem tanımıyorsun dilsiz olduğunu nereden biliyorsun? Hadi Vince arabaya binip bizimle geliyorsun. Çocuklardan birini diş fırçanı almaya gönderebilirsin.”</p>

    <p>Vince itiraz ederek Dodge Power Wagon’a binmişti. İtirazlar arasında kasabaya götürülmüştü. Yine itirazlar arasında bir hücreye kapatılmış ve kıvama gelmesi için birkaç saat içeride bırakılmıştı. Baker, ona haklarını okumaya tenezzül etmemişti. “Ahmağın kafasını daha fazla karıştırır,” demişti Nick’e. Baker öğle vakti geri döndüğünde Vince daha fazla itiraz edemeyecek kadar acıkmış ve ürkmüştü. Her şeyi itiraf edivermişti.</p>

    <p>Mike Childress saat birde içeri alınmıştı. Baker, Billy Warner’ı ise tam kamyonetine atlayıp evinden ayrılmak üzereyken yakalamıştı. Kasadaki karton kutulara ve toparlanmış eşyalara bakılırsa uzun süre dönmemeye niyetliydi. Ama biri Ray Booth’a haberi daha çabuk ulaştırmış, o da Baker’dan önce davranıp kaçmayı başarmıştı.</p>

    <p>Baker, Nick’i karısıyla tanışması ve akşam yemeğinde onlara katılması için evlerine götürdü. Nick arabadayken bloknota, “Kardeşi olduğu için üzgünüm. Bu durumu nasıl karşılıyor?” diye yazdı.</p>

    <p>“İdare ediyor,” dedi Baker neredeyse resmi bir ses tonu ve duruşla. “Sanırım biraz gözyaşı döktü, ama sonuçta kardeşinin ne mal olduğunun o da farkında. Ve akrabaların arkadaşlar gibi seçilemediğini biliyor.”</p>

    <p>Jane Baker güzel, minyon bir kadındı ve ağladığı her halinden belliydi. Hafifçe çökmüş gözlerini görmek Nick’i tedirgin etmişti. Ama kadın, onun elini sıcak bir şekilde sıktı ve, “Tanıştığımıza memnun oldum Nick,” dedi. “Ve başına gelenler için çok özür dilerim. Yapanlardan biri ailemden olduğu için kendimi sorumlu hissediyorum.”</p>

    <p>Nick başını iki yana salladı ve ne yapacağını bilemez bir şekilde olduğu yerde kaldı.</p>

    <p>“Ona karakolda iş teklif ettim,” dedi Baker. “Bradley Little Rock’a taşındığından beri ortalık berbat haldeydi. Çoğunlukla boya ve tamir işleri var. Zaten bir süre burada kalması gerek. Biliyorsun...”</p>

    <p>“Mahkeme için. Evet.”</p>

    <p>Ardından gelen bir dakikalık sessizlik Nick’e bile çok ağır geldi. Sonra Jane zorlama bir neşeyle, “Umarım domuz eti seviyorsundur Nick,” dedi. “Yemekte soslu domuz eti, mısır ve koca bir kâse lahana salatası var. Salatam hiçbir zaman annesininki kadar iyi olmadı. En azından John öyle diyor.”</p>

    <p>Nick karnını ovuşturarak gülümsedi.</p>

    <p>Jane Baker tatlılarını yerlerken (son günlerde karnını pek iyi doyuramamış olan Nick, çilekli pastadan iki tabak yemişti) kocasına döndü. “Gribin kötüleşmiş gibi. Kendine fazla yükleniyorsun John Baker. Ve yediğin yemek dişinin kovuğunu bile doldurmamıştır.”</p>

    <p>Baker tabağına suçlulukla baktıktan sonra omuzlarını silkti. “Ara sıra birkaç öğün kaçırmakla ölmem ya,” diyerek iki kat olmuş gıdısını gösterdi.</p>

    <p>Onlara bakan Nick kiloları arasında bu kadar çok fark olan bir çiftin yatakta nasıl anlaşabildiğini merak etti. Herhalde idare ediyorlardır, diye düşündü içinden sırıtarak. Birbirlerini sevdikleri belliydi. Zaten, onu ilgilendirmezdi.</p>

    <p>“Üstelik kızarmışsın. Yoksa ateşin mi var?”</p>

    <p>Baker omuz silkti. “Yoo... şey. Belki birazcık.”</p>

    <p>“Bu akşam tekrar çıkmıyorsun. İtiraz kabul etmiyorum.”</p>

    <p>“Ama tutuklularım var hayatım. Gözüm her an üstlerinde olmasa da olur, ama yemek ve su vermem gerek.”</p>

    <p>“Nick yapabilir,” dedi Jane tavizsiz bir sesle. “Sen yatağa giriyorsun. Ve bana uyuma sorunundan bahsetmeye kalkma, işe yaramayacak.”</p>

    <p>“Nick’i gönderemem,” diye cılız bir itirazda bulundu Baker. “Sağır ve dilsiz. Ayrıca şerif yardımcısı değil.”</p>

    <p>“Yap öyleyse.”</p>

    <p>“Ama kasabanın yerlisi değil!”</p>

    <p>“Sen kimseye söylemezsen ben de söylemem,” dedi Jane Baker kararlı bir tavırla. Ayağa kalkıp sofrayı toplamaya başladı. “Hadi John.”</p>

    <p>Shoyo’da bir mahkûm olan Nick Andros, yirmi dört saatten kısa bir süre içinde Shoyo şerif yardımcısı oldu böylece. Şerifin ofisine gitmeye hazırlanırken kocaman bir bornoz giymiş olan Baker alt kata indi. Böyle görülmekten utanmış gibiydi.</p>

    <p>“Beni ikna etmesine izin vermemeliydim,” dedi. “Aslında kendimi bu kadar kötü hissetmeseydim ikna olmazdım. Göğsüm tamamen dolu ve yanıyorum. Çok da halsizim.”</p>

    <p>Nick başını anlayışla salladı.</p>

    <p>“Şerif yardımcıları bakımından şansım pek yaver gitmedi. Bradley Caide ve karısı bebekleri öldükten sonra Little Rock’a taşındı. Hani biliyorsundur şu beşik ölümlerini. Korkunç bir şey. Gittikleri için onları suçlamıyorum.”</p>

    <p>Nick göğsünü işaret etti ve işaretparmağıyla başparmağını birleştirdi.</p>

    <p>“Sorun yaşamayacağını biliyorum. Sadece yemek ve su ver, olur mu? Masamın üçüncü çekmecesinde bir 45’lik var, ama sakın tabancayı onların yanına götüreyim deme. Anahtarları da öyle. Anladın mı?”</p>

    <p>Nick başını salladı.</p>

    <p>“Hücrelerin yanına gidersen sana ulaşamayacakları bir mesafede dur. Hastayım derlerse inanma. Kitaptaki en bayat numaradır. İçlerinden biri hastalanacak olursa Doktor Soames sabah gelip ilgilenir. O zamana kadar ben de gelmiş olurum.”</p>

    <p>Nick cebinden bloknotu çıkarıp yazdı: “Güveninize minnettarım. Onları içeri tıktığınız ve bana iş verdiğiniz için teşekkür ederim.”</p>

    <p>Baker yazılanları dikkatlice okudu. “İyi bir çocuksun. Nerelisin? Nasıl oldu da böyle tek başına kaldın?”</p>

    <p>“Uzun hikâye,” diye yazdı Nick. “İsterseniz bu gece sizin için bir kısmını yazarım.”</p>

    <p>“Tamam, yaz,” dedi Baker. “Bu arada ismini bildirdiğimi tahmin ediyorsun sanırım.”</p>

    <p>Nick başını salladı. Bu standart prosedürdü. Ama temizdi zaten.</p>

    <p>“Jane’e söyleyeyim de otoyol üstündeki Ma’nın Yeri’ni arasın. Kodestekiler akşam yemeklerini yemezse işkence gördüklerini iddia ederek ortalığı ayağa kaldırır.”</p>

    <p>“Yemeği getirenin doğruca içeri girmesini söylesin,” diye yazdı Nick. “Kapıyı çalarsa duymam.”</p>

    <p>“Tamam.” Baker bir an tereddütle sustu. “Köşedeki yatakta yatabilirsin. Sert ama temizdir. Dikkatli ol Nick. Bir sorun çıkarsa yardım çağıramazsın.”</p>

    <p>Nick başını sallayıp yazdı. “Başımın çaresine bakabilirim.”</p>

    <p>“Evet, buna inanıyorum. Yine de kasabadan birinden yardım isteye...” Jane içeri girince cümlesini yarıda bıraktı.</p>

    <p>“Hâlâ zavallı çocuğun başının etini mi yiyorsun? Bırak da aptal kardeşim gidip hepsini içeriden çıkarmadan önce gitsin.”</p>

    <p>Baker acı acı güldü. “Herhalde şimdi Tennessee’ye varmıştır bile.” Derin bir iç çekti ama soluğu balgamlı, yoğun öksürük silsilesiyle kesildi. “Ben en iyisi yukarı çıkıp yatayım Janey.”</p>

    <p>“Ateşin için sana aspirin getireceğim.”</p>

    <p>Kocasıyla merdivenlere doğru yürürken omzunun üstünden Nick’e baktı. “Seninle tanıştığıma çok memnun oldum Nick. Şartlar ne olursa olsun. Dediği gibi, kendine dikkat et.”</p>

    <p>Nick eğilerek ona selam verdi ve Jane de karşılığında hafifçe reverans yaptı. Nick, kadının gözlerinin yaşlarla parladığını görür gibi olmuştu.</p>

    <p class="paragraf">Pis bir komi ceketi giymiş olan meraklı, sivilceli bir delikanlı, Nick’in hapishaneye gitmesinden yaklaşık yarım saat sonra üç yemek tepsisi getirdi. Nick tepsileri yatağın üstüne koymasını işaret ettikten sonra yazdı. “Ücretleri ödendi mi?”</p>

    <p>Komi bu nota <em>Moby Dick</em>’i okuyan bir üniversiteli ciddiyetiyle baktıktan sonra, “Elbette,” dedi. “Şerifin ofisinin hesabı var. Konuşamıyor musun?”</p>

    <p>Nick başını iki yana salladı.</p>

    <p>“Ne kötü,” dedi komi ve bu durum bulaşıcı olabilirmişçesine hızla oradan ayrıldı.</p>

    <p>Nick tepsileri birer birer alarak bir süpürge sapı yardımıyla her hücrenin kapısı altındaki dar boşluktan içeri itti.</p>

    <p>Başını kaldırıp bakınca Mike Childress’ın cümlesinin sonunu yakaladı. “...korkak piçin tekiymiş değil mi?” Nick gülümseyerek, ona orta parmağını gösterdi.</p>

    <p>“Sana parmağı gösteririm, geri zekâlı,” dedi Childress nahoş bir gülümsemeyle. “Buradan bir çıkayım...” Nick arkasını döndü ve cümlenin gerisini görmedi.</p>

    <p>Ofise dönüp Baker’ın masasına oturdu ve kalemle kâğıdı önüne çekti. Bir an düşündükten sonra başlığı attı:</p>

    <blockquote class="duzyazi_3">
      <p><em>Hayat Hikâyesi</em></p>

      <p><em>Nick Andros</em></p>
    </blockquote>

    <p>Hafifçe gülümseyerek durdu. Tuhaf yerlerde bulunmuştu, ama şerif yardımcısı olarak bir şerifin ofisinde oturacağı ve onu dövmüş olan üç kişiye bekçilik ederken hayat hikâyesini yazacağı kırk yıl düşünse aklına gelmezdi. Bir süre sonra yazmaya devam etti:</p>

    <blockquote class="duzyazi_1a">
      <p><em>14 Kasım 1968’de, Caslin, Nebraska’da doğdum. Babam bağımsız bir çiftçiydi. Annemle sürekli iflasın eşiğinde yaşarlardı. Üç ayrı bankaya borçları vardı. Kamyonetleriyle yoldan çıkıp hendeğe yuvarlandıklarında annem bana altı aylık hamileymiş ve doktora gidiyorlarmış. Babam kalp krizi geçirip ölmüş.</em></p>

      <p><em>Her neyse, annem beni üç ay sonra doğurmuş. Doğuştan sağır ve dilsizmişim. Kocasını o şekilde kaybettikten sonra bir de böyle bir haber almak haliyle annemi çok etkilemiş.</em></p>

      <p><em>Çiftliği 1973’e kadar idare ettikten sonra “büyük oyuncular” diye adlandırdığı kişilere kaptırdı. Ailesi yoktu, ama Big Springs, Iowa’da birkaç arkadaşı vardı. Onlara yazdı ve içlerinden biri ona fırında bir iş buldu. Annemin bir kazada öldüğü 1977 yılına kadar orada kaldık. İşten eve dönüşte karşıdan karşıya geçerken bir motosikletin çarpmasıyla öldü. Sürücünün hiç suçu yokmuş, frenleri tutmamış. Sürat de yapmıyormuş. Protestan kilisesi anneme hayrına bir cenaze töreni düzenledi. Aynı kilise beni, Des Moines’teki İsa’nın Çocukları yetimhanesine gönderdi. Burası çeşitli mezheplerden kiliselerin bağışlarıyla ayakta duran bir kurumdu. Okuma yazmayı orada öğrendim...</em></p>
    </blockquote>

    <p>Burada durdu. Eli, çok yazmaktan ağrıyordu, ama durma sebebi bu değildi. Yazdıklarını yeniden yaşamak onu huzursuz ve rahatsız etmişti. Hücrelerin olduğu bölüme gitti ve içeridekileri kontrol etti. Childress ve Warner uyuyordu. Vince Hogan parmaklıkların önünde durmuş sigara içiyor, elini çabuk tutup, kaçmış olmasa Ray Booth’un o an kalacağı, koridorun karşısındaki boş hücreye bakıyordu. Hogan ağlıyormuş gibi görünüyordu ve bu görüntü Nick’i zamanda geriye, bir vakitler olduğu sağır dilsiz, küçük insan müsveddesine, Nick Andros’a götürdü. Çocukken sinemada öğrendiği bir terim vardı. Bu terim, DIŞARIYLA GÖRÜŞTÜRÜLMEYEN TUTUKLU idi. Nick’e daima fantastik, Lovecraft tarzı bir terim, beyinde yankılanan ve oraya buraya çarpan korkunç bir sözcük öbeği, sadece sağlıklı evrenin dışında ve insan ruhunun derinliklerinde yaşayan korku unsurlarının tanımı gibi gelirdi. Hayatı boyunca DIŞARIYLA GÖRÜŞTÜRÜLMEYEN TUTUKLU olmuştu.</p>

    <p>Oturup son yazdığı satırı tekrar okudu. <em>Okuma yazmayı orada öğrendim.</em> Ama bu kadar basit olmamıştı. Sessiz bir dünyada yaşıyordu. Yazılar, koddu. Konuşmalar ise dudakların kıpırtısı, dişlerin yükselip alçalması, dilin dansıydı. Annesi ona dudak okumayı ve eğri büğrü harflerle de olsa ismini yazmayı öğretmişti. <em>Bu senin ismin,</em> demişti. <em>Bu sensin, Nicky.</em> Ama elbette bunu sessizce, anlamsızca söylemişti. Temel bağlantı, parmağıyla kâğıda dokunduktan sonra Nick’in göğsüne bastırmasından sonra kurulmuştu. Sağır dilsiz olmanın en kötü tarafı sessiz film dünyasında yaşıyor olmak değildi; en kötüsü, varlıkların isimlerini bilmemekti. İsim verme kavramını dört yaşına gelene kadar anlayamamıştı. Uzun, yeşil şeylere <em>ağaç</em> dendiğini altı yaşına gelene kadar bilmemişti. Bilmek istemiş, ama kimse ona söylemeyi akıl edememişti ve onun da sorma imkânı yoktu: DIŞARIYLA GÖRÜŞTÜRÜLMEYEN TUTUKLU’ydu.</p>

    <p>Annesinin ölümünden sonra neredeyse tamamen içine kapanmıştı. Yetimhane zalim, sıska çocukların onunla alay ettiği, kükreyen bir sessizlikle kaplı bir yerdi. Biri ellerini ağzına, diğeriyse kulaklarına bastırmış iki çocuk koşarak ona doğru gelirdi. Etrafta personelden kimse yoksa Nick onlara yumruk atardı. Neden? Sebebi yoktu. Belki de kurbanların dahil olduğu o kalabalık kategorinin bir de alt sınıfı olduğu içindi; kurbanların kurbanları.</p>

    <p>İletişim kurmayı <em>istemekten</em> vazgeçmişti. Böylece düşünme işlevi paslanıp, çürümeye başlamıştı. Oradan oraya amaçsızca dolaşıp dünyayı dolduran isimsiz varlıklar yığınına boş gözlerle bakıyordu. Bahçede oynayan çocukların dudaklarının oynayışını, dişlerinin inip kalkan beyaz köprüler gibi birleşip ayrılmasını, dillerinin konuşmanın ritmine uyarak dans edişini seyrediyordu. Bazen kendini bir saat boyunca bir buluta bakar halde bulurdu.</p>

    <p>Sonra Rudy geldi. Kel kafalı, suratı yara izleriyle dolu bir adamdı. Bir doksan boyundaydı, ama ufacık olan Nick Andros’a yirmi metreymiş gibi görünüyordu. İlk karşılaşmaları zemin katta, içinde bir masa, altı yedi sandalye ve sadece canı istediğinde çalışan bir televizyonun olduğu odada gerçekleşti. Rudy çömeldi ve gözleri neredeyse aynı hizaya geldi. Sonra yara izleriyle dolu koca ellerini kaldırıp, ağzıyla kulaklarını kapadı.</p>

    <p><em>Sağır dilsizim.</em></p>

    <p>Nick suratını asarak başını çevirdi: <em>Bana ne.</em></p>

    <p>Rudy, ona bir tokat attı.</p>

    <p>Nick yere düştü. Ağzı açıldı ve gözlerinden sessiz yaşlar akmaya başladı. Bu yaralı devle, kel öcüyle aynı yerde olmak istemiyordu. Sağır dilsiz falan değildi. Onunla zalimce alay ediyordu.</p>

    <p>Rudy, onu nazikçe yerden kaldırıp masaya götürdü. Masanın üstünde boş bir kâğıt vardı. Rudy önce kâğıdı, ardından Nick’i işaret etti. Nick somurtarak önce kâğıda, sonra adama baktı. Başını iki yana salladı. Rudy başını sallayarak tekrar kâğıdı gösterdi. Bir kurşun kalem çıkararak Nick’e uzattı. Nick kalemi elini yakıyormuşçasına hemen bıraktı. Başını tekrar iki yana salladı. Rudy kalemi, Nick’i, sonra da kâğıdı gösterdi. Nick başını iki yana salladı. Rudy ona tekrar vurdu.</p>

    <p>Sessiz gözyaşları arttı. Yaralı yüz ona ölümcül bir sabırla bakıyordu. Rudy tekrar kâğıdı işaret etti. Sonra kalemi. Sonra Nick’i.</p>

    <p>Nick kalemi sıkıca kavradı. Düşünen beynindeki örümcek ağlarıyla kaplı, paslı mekanizmadan bulup çıkardığı ve bildiği üç kelimeyi yazdı:</p>

    <div class="resim"><img alt="01" src="../Images/01.jpg"/></div>

    <p>Ardından kalemi ikiye böldü ve meydan okurcasına Rudy’ye baktı. Ama Rudy gülümsüyordu. Aniden uzanıp sert, nasırlı elleriyle Nick’in başını kavradı. Elleri sıcak, şefkatliydi. Nick en son ne zaman birinin ona böylesine sevgiyle dokunduğunu hatırlamıyordu. Sadece annesi ona böyle dokunurdu.</p>

    <p>Rudy ellerini Nick’in yüzünden çekti. İkiye bölünmüş kalemin yarısını aldı. Kâğıdın arkasını çevirdi. Kalemin ucunu boş kâğıda vurduktan sonra Nick’e dokundu. Bu hareketi tekrar yaptı. Tekrar. Tekrar. Ve Nick nihayet anladı.</p>

    <p><em>Sen bu boş sayfasın.</em></p>

    <p>Nick ağlamaya başladı.</p>

    <p>Rudy sonraki altı yıl boyunca geldi.</p>

    <blockquote class="duzyazi_1a">
      <p><em>...yazmayı orada öğrendim. Rudy Sparkman adında biri gelip bana yardım etti. O olduğu için çok şanslıydım. Yetimhane 1984’te iflas etti. Mümkün olduğu kadar çocukların çoğunu ailelerin yanına yerleştirdiler, ama ben onlardan biri değildim. Yakın zamanda beni bir ailenin yanına vereceklerini ve devletin de bakım masrafımı karşılayacağını söylediler. Rudy’yle gitmek istedim, ama Rudy Barış Gücü ile birlikte Afrika’daydı. Ben de kaçtım. On altı yaşındaydım, beni fazla aradıklarını sanmıyorum. Başımı belaya sokmadığım sürece sorun olmayacağını düşündüm. Şimdiye kadar öyle oldu. Rudy eğitimin çok önemli olduğunu söylerdi. Bu yüzden bir ara lisede okutulan dersler için kursa gittim. Bir yere yerleştiğimde dışarıdan bitirme sınavına gireceğim. Başarılı olacağıma inanıyorum. Okulu severim. Belki bir gün üniversiteye giderim. Benim gibi sağır dilsiz birinin böyle demesi komik, biliyorum, ama imkânsız olduğunu sanmıyorum. Her neyse, işte benim hikâyem bu.</em></p>
    </blockquote>

    <p>Baker önceki sabah saat yedi buçuk civarında, Nick çöpleri boşaltırken geldi. Daha iyi görünüyordu.</p>

    <p>“Nasılsın?” diye yazdı Nick.</p>

    <p>“Oldukça iyi. Gece yarısına kadar ateşler içinde yandım. Çocukluğumdan beri hiç bu kadar ateşlenmemiştim. Aspirin pek işe yaramadı. Janey, doktoru çağırmaya karar vermişti, ama saat yarım gibi ateşim kendiliğinden düştü. Ondan sonra kütük gibi uyumuşum. Sen nasılsın?”</p>

    <p>Nick eliyle her şey yolunda işareti yaptı.</p>

    <p>“Misafirlerimiz ne durumda?”</p>

    <p>Nick sürekli boş boş konuşup söylendiklerini anlatmak istercesine ağzını birkaç kez açıp kapadı. Öfkeli görünüyordu. Görünmeyen parmaklıklara vuruyormuş gibi yaptı.</p>

    <p>Baker başını geriye atarak bir kahkaha patlattı. Ardından peş peşe birkaç kez hapşırdı.</p>

    <p>“Televizyon yıldızı olmalıymışsın,” dedi. “Hayat hikâyeni yazdın mı?”</p>

    <p>Nick başını salladı ve doldurduğu iki sayfayı ona uzattı. Şerif oturup yazılanları dikkatle okudu. Bitirdikten sonra Nick’e uzun süre öylesine dikkatle baktı ki utanıp kafası karışan Nick başını öne eğip ayaklarına bakmak zorunda kaldı.</p>

    <p>Başını tekrar kaldırdığında Baker konuştu. “On altı yaşından beri tek başına mısın? Altı yıldır?”</p>

    <p>Nick başını salladı.</p>

    <p>“Ve lisede okutulan dersler için sahiden kursa mı gittin?”</p>

    <p>Nick bloknotu alıp yazdı. “Okuma yazmayı çok geç öğrendiğim için diğerlerinden epey geri kalmıştım. Yetimhane kapandığı sırada onlara yeni yeni yetişiyordum. Orada altı kredi, Chicago’daki La Salle’e geldiğimde altı kredi daha aldım. İsmini bir kibrit kutusu üzerinde görmüştüm. Dört krediye daha ihtiyacım var.”</p>

    <p>“Hangi derslermiş onlar?” diye sordu Baker ve hemen ardından başını çevirip bağırdı. “Kapayın çenenizi! Kahvelerinizle keklerinizi canım istediğinde vereceğim, daha önce değil!”</p>

    <p>“Geometri,” diye yazdı Nick. “İleri matematik. İki senelik yabancı dil. Bunlar üniversiteye girmek için gereken dersler.”</p>

    <p>“Yabancı dil. Yani Fransızca, Almanca, İspanyolca gibi mi?”</p>

    <p>Nick gülümsedi ve başıyla onayladı.</p>

    <p>Baker da güldü ve başını iki yana salladı. “Saçmalığın daniskası. Yabancı dil öğrenen bir sağır dilsiz. Seninle ilgisi yok, evlat. Biliyorsun zaten.”</p>

    <p>Nick gülümseyerek başını salladı.</p>

    <p>“Çok yer dolaştın mı?”</p>

    <p>“Reşit değilken bir yerde uzun süre kalmaktan kaçındım,” diye yazdı Nick. “Beni bir başka yetimhaneye göndereceklerinden korktum. Sürekli bir iş arayacak yaşa geldiğimde ekonomik durum kötüleşti. Borsanın çöktüğünü falan söylediler, ama sağır olduğum için duymadım.”</p>

    <p>“Çoğu yerde gitmene izin verirlerdi,” dedi Baker. “Zor zamanlarda insanlar insanlıklarını daha çabuk unutuyor Nick. Sürekli bir işe gelince, bu çocuklar seni Shoyo ve Arkansas’tan soğutmadıysa sana buralarda bir iş bulabilirim. Hepimiz onlar gibi değilizdir.”</p>

    <p>Nick başını sallayarak anladığını belirtti.</p>

    <p>“Dişlerin nasıl? Ağzına çok fena bir darbe almışsın.”</p>

    <p>Nick omzunu silkti.</p>

    <p>“Ağrı kesici alıyor musun?”</p>

    <p>Nick iki parmağını kaldırdı.</p>

    <p>“Eh, içeridekiler hakkında yazmam gereken raporlar var. Sen yarım kalan işine devam et. Sonra yine konuşuruz.”</p>

    <p class="paragraf">Nick’i arabasıyla neredeyse ezecek olan Doktor Soames aynı sabah saat dokuz buçuk sularında geldi. Dağınık beyaz saçlı, buruşuk boyunlu, keskin mavi gözlere sahip, altmış yaşlarında bir adamdı.</p>

    <p>“Koca John, bana dudak okuyabildiğini söyledi,” dedi. “Ayrıca sana tam gün iş de vermek istediğini söyledi, elinde ölmeyeceğinden emin olsak iyi olacak. Gömleğini çıkar.”</p>

    <p>Nick mavi iş gömleğinin düğmelerini çözerek çıkarttı.</p>

    <p>“Ulu Tanrım, şuna bak,” dedi Baker.</p>

    <p>“İyi iş çıkarmışlar,” dedi Doktor Soames. Nick’e baktı. “Sol göğsünü neredeyse kaybedecekmişsin evlat.” Göğüs ucunun hemen üstündeki hilal şeklindeki yara kabuğunu gösterdi. Nick’in karnıyla göğüskafesi morluklarla doluydu. Doktor Soames orasını burasını yokladıktan sonra dikkatle gözbebeklerine baktı. En sonunda da korkunç morluklara rağmen Nick’e hâlâ acı vermeye devam eden tek yeri olan ön dişlerinden geri kalanları muayene etti.</p>

    <p>“Bu çok acı veriyor olmalı,” dedi ve Nick başını hazince salladı. “Dişlerini kaybedeceksin,” diye devam etti Soames. “Bu...” Arka arkaya üç kez hapşırdı. “Pardon.”</p>

    <p>Aletlerini siyah çantasına geri koymaya başladı. “Durumun iyiye gidiyor genç adam. Konuşma sorunun fiziksel mi yoksa sağırlıktan mı kaynaklanıyor?”</p>

    <p>“Doğuştan.”</p>

    <p>Soames başını salladı. “Çok yazık. Ama şükretmek lazım. Tanrı hazır işbaşındayken bir de beyninle oynamamış. Gömleğini giyebilirsin.”</p>

    <p>Nick söyleneni yaptı. Soames’tan hoşlanmıştı; bir zamanlar ona Tanrı’nın köprücükkemiklerinin üzerinde kalan eksikliklerini telafi etmek için bütün sağır dilsizlere bel altında fazladan iki santim verdiğini söyleyen Rudy Sparkman’a çok benziyordu.</p>

    <p>“Eczanedekilere sana yeni bir kutu ağrı kesici vermelerini söyleyeceğim. Ücretini şu kirli çıkı ödesin.”</p>

    <p>“Ho... ho...” dedi John Baker.</p>

    <p>“Kavanozlarda sakladığı para bir domuzun siğillerinden bile daha çoktur,” diye devam etti Soames. Tekrar hapşırdı, burnunu sildi, çantasını karıştırdı ve bir stetoskop çıkardı.</p>

    <p>“Dikkat et ihtiyar,” dedi Baker gülümseyerek. “Seni aşırı alkol ve düzeni bozmaktan içeri atabilirim.”</p>

    <p>“Ya evet, ne demezsin,” dedi Soames. “Bir gün o koca ağzını o kadar fazla açacaksın ki kendini içine düşmüş buluvereceksin. Gömleğini çıkar da memelerinin eskisi kadar büyük olup olmadığına bakalım John.”</p>

    <p>“Gömleğimi mi? Niye?”</p>

    <p>“Çünkü karın sana bir bakmamı istedi. Hasta olduğunu düşünüyor ve daha fazla hasta olmanı istemiyor. Nedenini Tanrı bilir. Sen toprak altında olursan gizlice buluşmamıza gerek kalmayacağını ona kim bilir kaç kere söyledim. Hadi Johnny. Bize biraz manzara göster.”</p>

    <p>“Basit bir soğuk algınlığı yahu,” dedi Baker gömleğinin düğmelerini isteksizce çözerken. “Bu sabah kendimi iyi hissediyorum. Doğruyu söylemek gerekirse sen benden daha kötü gibisin Ambrose.”</p>

    <p>“Doktora nasıl olduğun söylenmez, o sana söyler.” Soames, Baker gömleğini çıkarırken Nick’e döndü. “Şu grip ne çabuk yayılıyor. Bayan Lathrop yatak döşek yatıyor, Richie ailesinin tamamı hasta. Barker Yolu’nda oturan neredeyse herkes ciğerleri sökülürcesine öksürüyor. İçerideki Billy Warner bile öksürüyor.”</p>

    <p>Baker atletini çıkardı.</p>

    <p>“Bak işte, demedim mi sana?” diye sordu Soames. “Şu koca memelere bak. Benim gibi yaşlı bir moruk bile bunlara bakınca azabilir.”</p>

    <p>Baker stetoskop göğsüne değince yutkundu. “Tanrım, amma soğuk! Kullanmadığın zaman buzdolabında mı saklıyorsun bunu?”</p>

    <p>“Nefes al,” dedi Soames kaşlarını çatarak. “Şimdi ver.”</p>

    <p>Baker nefesini verirken güçsüzce öksürmeye başladı.</p>

    <p>Soames, şerifi uzun süre muayene etti. Hem göğsünü hem sırtını dinledi. Sonunda stetoskobunu bıraktı ve bir dilbasan kullanarak Baker’ın boğazına baktı. İşi bitince dilbasanı kırıp iki parçaya ayırarak çöpe attı.</p>

    <p>“Eee?” diye sordu Baker.</p>

    <p>Soames sağ elinin parmaklarını Baker’ın çenesinin altına bastırdı. Baker yüzünü buruşturarak irkildi.</p>

    <p>“Acıyıp acımadığını sormama gerek kalmadı,” dedi Soames. “John, derhal eve gidip yatıyorsun. Bu bir tavsiye değil, emirdir.”</p>

    <p>Şerif gözlerini kırpıştırdı. “Ambrose,” dedi usulca. “Hadi ama. Bu dediğini yapamayacağımı biliyorsun. Bugün Camden’a gitmeleri gereken üç tutuklum var. Dün gece başlarına bu çocuğu bıraktım, ama yapmamalıydım, bir daha da yapacak değilim. Çocuk hem sağır hem dilsiz. Doğru düzgün düşünebiliyor olsaydım dün de izin vermezdim.”</p>

    <p>“Onları boş ver John. Şu an kendi sorunların var. Bir tür solunum enfeksiyonu. Duyduğum kadarıyla oldukça kötü. Ayrıca ateşin de var. Solunum yolların hasta John ve dürüst olmak gerekirse senin kilonda biri için bu işin şakası yok. Git ve yat. Yarın sabah kendini iyi hissedersen tutukluları gönderirsin. Hatta daha da iyisi, eyalet polisini ara ve gelip onları götürsünler.”</p>

    <p>Baker, Nick’e özür dilercesine baktı. “Aslında kendimi <em>gerçekten</em> biraz halsiz hissediyorum. Belki biraz dinlensem...”</p>

    <p>“Evinize gidip yatın,” diye yazdı Nick. “Dikkatli olurum. Ayrıca ilaçların parasını ödemek için çalışıp kazanmam gerek.”</p>

    <p>“Kimse senin için bir ilaç bağımlısından iyi çalışamaz,” diyerek güldü Soames.</p>

    <p>Baker, Nick’in hayat hikâyesinin bulunduğu iki sayfayı aldı. “Bunları Jane’in okuması için eve götürebilir miyim? Senden gerçekten hoşlandı Nick.”</p>

    <p>“Elbette,” diye yazdı Nick. “Çok iyi biri.”</p>

    <p>“Eşsizdir,” dedi Baker ve gömleğinin düğmelerini iliklerken içini çekti. “Ateşim yine yükseliyor. Kurtulduğumu sanmıştım.”</p>

    <p>“Aspirin iç,” dedi Soames çantasını kapatırken. “Boynundaki şişlik hiç hoşuma gitmedi.”</p>

    <p>“Masanın alt çekmecesinde bir puro kutusu var,” dedi Baker. “İçinden para al. Öğle yemeği için dışarı çıkar, çıkmışken ilacını alırsın. İçerideki hanım evlatlarının kaçmaya kalkacağını sanmıyorum. Bir süreliğine karakoldan ayrılabilirsin. Aldığın paranın miktarını belirtmeyi unutma. Eyalet polisini arayacağım. Muhtemelen bu öğleden sonra gelip onları götürürler.”</p>

    <p>Nick eliyle tamam işareti yaptı.</p>

    <p>“Kısa süre içinde sana fazla güvendim,” dedi Baker ciddi bir şekilde. “Ama Janey sorun olmayacağını söylüyor. Dikkatli ol.”</p>

    <p>Nick başını salladı.</p>

    <p class="paragraf">Jane Baker akşam saat altı civarında elinde üzeri örtülü bir tabak akşam yemeği ve bir kutu sütle geldi.</p>

    <p>“Çok teşekkürler,” diye yazdı Nick. “Kocanız nasıl?”</p>

    <p>Basit bir ekose gömlek ve solmuş kot pantolon giymiş olan kestane rengi saçlı minyon kadın güldü. “Kendi gelmek istedi, ama ona engel oldum. Bugün ateşi öyle yükseldi ki ödüm patladı. Ama akşam düştü. Bence eyalet polisi yüzünden. Johnny onlara kızınca kendini daha iyi hissediyor.”</p>

    <p>Nick, ona kafası karışmış bir halde baktı.</p>

    <p>“Tutukluları almak için yarın sabah dokuzdan önce gelemeyeceklerini söylediler. Personel sıkıntısı çekiyorlarmış. Yirmi kadar polis hasta olduğu için gelememiş. İyi olanlar ise Camden’a, hatta Pine Bluff’taki hastanelere hasta taşıyormuş. Bu grip çok yayıldı. Bence Ambrose Soames bu konuda göründüğünden daha endişeli.”</p>

    <p>Jane de endişeli görünüyordu. Göğüs cebinden katlanmış iki sayfa çıkardı.</p>

    <p>“Etkileyici bir hikâye,” dedi kâğıtları usulca geri vererek. “Hayatımda rastladığım en şanssız insansın desem yeridir. Engelini aşıp hayatına devam etmen gerçekten takdire şayan. Kardeşimin yaptıkları için tekrar özür dilerim.”</p>

    <p>Utanan Nick sadece omuzlarını silkebildi.</p>

    <p>“Umarım Shoyo’da kalırsın,” dedi Jane ayakta durmaya devam ederek. “Kocam seni sevdi. Ben de öyle. İçerideki adamlara dikkat et.”</p>

    <p>“Edeceğim,” diye yazdı Nick. “Şerife geçmiş olsun dileklerimi iletin.”</p>

    <p>“İletirim.”</p>

    <p>Nick o gece kesik kesik uyudu. Uyandığı zamanlarda gidip içerideki tutukluları kontrol etti. Saat onda üçü de uyumuştu. Kasabanın yerlilerinden iki kişi uğrayıp, Nick’e bir ihtiyacı olup olmadığını sordu. İkisinin de öksürmekte olduğu Nick’in dikkatinden kaçmamıştı.</p>

    <p>Garip rüyalar gördü. Uyandığında tek hatırladığı, rüyasında sonsuza dek uzanıyormuş gibi görünen bir mısır tarlasında yürüdüğüydü. Bir şey arıyor, arkasındaki bir başka şeyden ise ölesiye korkuyordu.</p>

    <p class="paragraf">Sabah erkenden kalktı ve Billy Warner’la Mike Childress’ın alaylarına aldırmadan hapishanenin arka tarafını süpürdü. O çıkarken Billy arkasından seslendi. “Ray geri dönecek, bundan şüphen olmasın. Seni eline geçirince <em>kör</em> de olmayı dileyeceksin!”</p>

    <p>Arkası dönük olan Nick bu söylenenlerin çoğunu bilmedi.</p>

    <p>Ofise dönünce <em>Time</em> dergisinin eski bir sayısını alıp okumaya başladı. Bir an için ayaklarını masanın üzerine uzatmaya niyetlendiyse de şerife o halde yakalanmanın hiç de hoş olmayacağını düşünerek vazgeçti.</p>

    <p>Saat sekiz olduğunda şerifin gece kötüleşmiş olabileceğini düşünüp, meraklanmaya başladı. O saate kadar gelmiş olmalıydı. Eyalet polisi tutukluları almak için geldiğinde onları teslim etmek için karakolda olması gerekmiyor muydu? Ayrıca Nick’in karnı guruldamaya başlamıştı. Yol üstündeki lokantadan kimse gelmemiş, ona yemek getiren olmamıştı. Masanın üstündeki telefona tiksintiden ziyade özlemle baktı. Bilim kurgu okumaya bayılır, bazen ahırların arka taraflarındaki raflarda tozlanan eski kitapları beş veya on sent karşılığında alır, okurken romanlarda sıklıkla bahsedilen görüntülü telefonlar icat edildiği günün dünyadaki tüm sağır dilsizlerce bayram ilan edileceğini düşünürdü.</p>

    <p>Saat dokuza yaklaşırken endişesi iyice arttı. Hücrelerin olduğu bölüme açılan kapıya gidip içeri baktı.</p>

    <p>Billy ve Mike hücrelerinin kapısının gerisinde dikiliyordu. İkisi de ayakkabılarıyla parmaklıklara vuruyordu... bu da gerçek yetkisi olmayan bir sağırın bu dünyada ne kadar küçük bir yer kapladığının bir başka göstergesiydi. Vince Hogan yatıyordu. Kapıya geldiğinde başını çevirip Nick’e baktı. Yanaklarındaki belirgin kızıllık haricinde benzi solgundu. Gözlerinin altı morarmıştı. Alnında boncuk boncuk ter birikmişti. Nick adamın yüksek ateş yüzünden çakmak çakmak olmuş gözlerini görünce hasta olduğunu anladı. Endişesi daha da arttı.</p>

    <p>“Hey, sağır herif, bize kahvaltı getirsen diyorum,” dedi Mike. “Vince’in de doktora ihtiyacı varmış gibi görünüyor. Herhalde ispiyonculuk pek iyi gelmedi, değil mi Bill?”</p>

    <p>Bill, ona uymadı. “Daha önce sana bağırdığım için kusura bakma ahbap. Vince gerçekten çok hasta. Doktora ihtiyacı var.”</p>

    <p>Nick başını sallayarak dışarı çıktı ve ne yapabileceğini düşünmeye koyuldu. Masanın üstüne eğilip bir kâğıda not yazdı. “Şerif Baker veya bunu okuyan her kimse: Tutuklulara kahvaltı almaya gidiyorum. Bu arada hasta olan Vince Hogan için Doktor Soames’u bulmaya çalışacağım. Adam rol yapıyor gibi değil, gerçekten hasta görünüyor. Nick Andros.”</p>

    <p>Kâğıdı koparıp masanın ortasına bıraktı. Ardından bloknotu göğüs cebine sokarak dışarı çıktı.</p>

    <p>İlk dikkatini çeken, havanın sıcaklığı ve yeşilliklerin kokusuydu. Gün ilerledikçe sıcaklık dayanılmaz olacaktı. İnsanların tüm işlerini sabahtan bitirip, sakin bir öğle sonrası geçirmek isteyeceği türden bir gündü, ama bu sabah yollar Nick’e alışılmadık derecede boş göründü. Sanki iş gününden ziyade bir pazar günüydü.</p>

    <p>Dükkânların önündeki verev park yerlerinin çoğu boştu. Geçen birkaç araba ve çiftlik aracı haricinde yollar tenhaydı. Hırdavatçı açık gibiydi ama banka, saat dokuzu geçmiş olmasına rağmen kapılarını hâlâ açmamıştı.</p>

    <p>Nick sağa, beş sokak kadar ötedeki lokantaya doğru döndü. Doktor Soames’un arabasının bitkin düşmüşçesine hafifçe sağa sola yalpalayarak yaklaştığını gördüğünde üçüncü sokağın köşesindeydi. Soames’un duracağından emin olamayan Nick, ellerini hararetle salladı. Soames arabasını sağa çekti ve dört park yerini birden işgal ederek durdu. İnmeden direksiyonun başında oturmaya devam ediyordu. Nick, adamı görünce şok oldu. Soames, şerifle keyifle sohbet ederken görüşünden bu yana yirmi yıl yaşlanmış gibiydi. Bunun bir sebebi yorgunluktu, ama Nick tek sebebin bu olmadığını görebiliyordu. Doktor bu düşüncesini doğrularcasına, artık onu hiç heyecanlandırmayan bir numara yapan yaşlı bir sihirbaz gibi göğüs cebinden buruşuk bir mendil çıkardı ve ağzına götürerek birkaç kez hapşırdı. Ardından ağzını nefes almak için aralayarak başını geriye yasladı. Teni o kadar sarı ve parlaktı ki ölü gibi görünüyordu.</p>

    <p>Soames gözlerini açtı. “Şerif Baker öldü. Beni bu yüzden durdurduysan onu unutabilirsin. Bu sabah saat ikiyi biraz geçe öldü. Janey de hasta.”</p>

    <p>Nick’in gözleri irileşti. Şerif Baker ölmüş müydü? Ama karısı daha dün akşam uğramış ve iyi olduğunu söylemişti. Ve o... o da iyi görünüyordu. Hayır, bu mümkün değildi.</p>

    <p>“Gerçekten öldü,” dedi Soames, Nick’in aklından geçenleri duymuş gibi. “Ve sadece o değil. Son on iki saatte on iki ölüm belgesine imza attım. Ve Tanrı merhamet etmezse öğleye kalmadan öleceklerini bildiğim yirmi kişi daha var. Ama bunun Tanrı’nın işi olduğundan kuşkuluyum. Bence bu tamamen onun dışında gelişiyor.”</p>

    <p>Nick cebinden bloknotu çıkarıp yazdı. “Neleri var?”</p>

    <p>“Bilmiyorum,” dedi Soames kâğıdı yavaşça buruşturup su oluğuna atarken. “Ama kasabadaki herkes yakalanmış gibi ve hayatımda hiç bu kadar korktuğumu hatırlamıyorum. Ben de hastayım, ama şu ana kadar şikâyetim sadece halsizlik. Artık genç bir adam değilim. Bedelini ödemeden uzun saatler çalışamam, sen de tahmin edersin.” Sesinde korkunç, yorgun bir ton belirdi, Nick duymadığı için şanslıydı. “Ve kendime acımanın hiçbir faydası yok.”</p>

    <p>Soames’un kendine acıdığından bihaber olan Nick, ona şaşkınca baktı.</p>

    <p>Soames, Nick’in koluna tutunup destek alarak arabasından indi. Tutuşu güçsüz ve titrekti. “Gel şu banka oturalım Nick. Seninle konuşmak güzel. Sanırım bunu sana daha önce söyleyen olmuştur.”</p>

    <p>Nick karakolu işaret etti.</p>

    <p>“Bir yere gittikleri yok,” dedi Soames. “Ve onlar da hastalığa yakalandıysa şu an listemin sonunda olduklarını söyleyebilirim.”</p>

    <p>Parlak yeşile boyanmış, sırt dayama kısmında yerel bir sigorta şirketinin reklamı bulunan banka oturdular. Soames yüzünü güneşin sıcaklığına doğru minnetle kaldırdı.</p>

    <p>“Titremeler ve ateş,” dedi. “Dün gece saat ondan beri devam ediyor. Tanrıya şükür ki ishal yok.”</p>

    <p>“Eve gidip yatsanız iyi olur,” diye yazdı Nick.</p>

    <p>“Bence de. Yapacağım da. Sadece önce birkaç dakika dinlenmek istedim...” Gözleri kapanınca Nick, yaşlı adamın uyuduğunu sandı. Lokantaya gidip Billy ve Mike’a kahvaltı almayı düşündü.</p>

    <p>Ama Doktor Soames gözlerini açmadan tekrar konuşmaya başladı. Nick, adamın dudaklarına dikkatle baktı. “Belirtiler çok sıradan,” dedi ve hepsi bir yelpaze gibi açılana dek parmaklarını teker teker kaldırıp, on madde saydı. “Üşüme. Ateş. Baş ağrısı. Halsizlik ve zayıflık. İştah kaybı. İdrarda sancı. Salgıbezlerinde şişme. Koltuk altlarıyla boğazda şişlik. Solunum güçlüğü ve yetersizliği.”</p>

    <p>Nick’e baktı.</p>

    <p>“Bunlar nezlenin, gribin veya zatürrenin belirtileri. Bunların hepsini tedavi edebiliriz Nick. Hasta çok yaşlı veya çok genç değilse, bünyesi bir başka hastalık yüzünden çok zayıf düşmemişse antibiyotikler bunların icabına bakar. Ama bunda işe yaramıyorlar. Hastalık yavaş ya da ağır ilerleyebiliyor. Fark etmiyor. Hiçbir şeyin faydası olmuyor. Hastalık ilerliyor, geriliyor, tekrar ilerliyor, halsizlik artıyor, şişlikler büyüyor ve ardından ölüm geliyor. Birileri bir yerde hata yaptı. Ve örtbas etmeye çalışıyorlar.”</p>

    <p>Nick, doktorun söylediklerini doğru okuduğundan emin olamayarak ona şüpheyle baktı. Soames sayıklıyor olabilirdi.</p>

    <p>“Kulağa paranoyakça geliyor, değil mi?” diye sordu Soames yüzünde yorgunlukla karışık eğleniyormuş gibi bir ifadeyle. “Genç neslin paranoyası konusunda endişelenirdim, biliyor musun? Daima birilerinin telefonlarını dinlediğinden... onları takip ettiğinden... haklarında bilgisayarda araştırmalar yaptıklarından şüphelenirlerdi. Şimdi onların haklı, kendiminse hatalı olduğunu düşünüyorum. Hayat çok güzeldir Nick, ama anlıyorum ki insan ihtiyarlayınca önyargılarının bedelini oldukça yüksek ödüyor.”</p>

    <p>“Ne demek istiyorsunuz?” diye yazdı Nick.</p>

    <p>“Shoyo’daki telefonların hiçbiri çalışmıyor,” dedi Soames. Nick bunun sorusuna verilmiş bir cevap olup olmadığını anlayamadı (Soames, Nick’in yazdığı nota sadece üstünkörü bir bakış fırlatmıştı). Belki yüksek ateş, doktorun zihnini etkilemiş ve algısı üzerinde oyunlar oynamaya başlamıştı.</p>

    <p>Doktor, Nick’in yüzündeki şaşkın ifadeyi görünce söylediklerine inanmadığını zannetti. “Gerçekten. Kasaba dışını aramaya kalkarsan karşına bant kaydı çıkıyor. Ayrıca otoyolun Shoyo çıkışlarının ikisi de YOL ÇALIŞMASI tabelalarıyla kapatılmış. Ama görünürde çalışma falan yok. Sadece bariyerler var. Gittim kendi gözlerimle gördüm. Aslında bariyerleri yol kenarına çekmek mümkün ama otoyol trafiği bu sabah çok azdı. Geçenlerin çoğu da askeri araç gibi görünüyordu. Kamyonlar ve cipler.”</p>

    <p>“Ya diğer yollar?” diye yazdı Nick.</p>

    <p>“63. Karayolu, kasabanın doğu ucunda altından geçmekte olan kanal yenilendiği için kullanılamaz halde,” dedi Soames. “Kasabanın batı ucundaysa kötü bir kaza olmuş. İki araba, yolu tamamen tıkamış. Uyarı levhaları konmuş, ama eyalet polisi veya çekicilerden eser yok.”</p>

    <p>Duraksadı, mendilini çıkardı ve burnunu sildi.</p>

    <p>“O tarafta oturan Joe Rackman’ın dediğine göre kanal inşaatında çalışmalar çok yavaş ilerliyormuş. İki saat önce onlarla birlikteydim, çok hasta olan küçük oğullarına bakmaya gitmiştim. Joe üzerlerinde üniforma olmamasına ve askeri araç kullanmamalarına rağmen kanaldaki işçilerin asker olduğundan şüphelendiğini söyledi.”</p>

    <p>“Nereden biliyormuş?” diye yazdı Nick.</p>

    <p>Soames ayağa kalktı. “İşçiler birbirlerine asker selamı vermez.”</p>

    <p>Nick de ayağa kalktı.</p>

    <p>“Ya arka yollar?” diye yazdı.</p>

    <p>“Açık olabilirler,” diyerek başını salladı Soames. “Ama ben bir doktorum, kahraman değil. Joe kamyonun birinde silahlar gördüğünü söyledi. Ordunun kullandığı karabinalardan. Shoyo’dan arka yolları kullanarak kaçmayı deneyebiliriz, ama ya oraları da gözlüyorlarsa? Olacakları kim bilir? Shoyo’nun ötesinde bulacaklarımız da meçhul. Tekrarlıyorum: Biri bir yerde hata yaptı. Ve hâlâ örtbas etmeye çalışıyorlar. Delilik bu. Delilik. Böyle bir şeyi uzun süre gizleyemezler, eninde sonunda ortaya çıkacaktır. O zamana kadar kim bilir daha kaç kişi ölecek?”</p>

    <p>Korkan Nick, doktorun arabasına tekrar binmesini izledi.</p>

    <p>“Peki ya sen Nick?” diye sordu Soames açık camdan ona bakarak. “Kendini nasıl hissediyorsun? Hapşırıyor musun? Ya öksürük?”</p>

    <p>Nick başını iki yana salladı.</p>

    <p>“Kasabadan ayrılmaya çalışacak mısın? Bence tarlaların yanından ilerlersen yapabilirsin.”</p>

    <p>Nick başını iki yana sallayarak bloknota yazdı. “Adamlar içeride kilitli. Onları öylece bırakamam. Vince Hogan hasta, ama diğer ikisi iyi görünüyor. Onlara kahvaltı götürüp, Bayan Baker’ı görmeye gideceğim.”</p>

    <p>“Düşünceli bir çocuksun,” dedi Soames. “Nadir rastlanan bir özellik. Bu yaşta böylesine sorumluluk sahibi oluşun daha da nadir bulunan bir özellik. Jane bunu takdir edecektir Nick, biliyorum. Rahip Braceman da Jane’e uğrayacağını söylemişti. Maalesef gün bitmeden pek çok yere çağrılacak. İçerideki üç serseriye dikkat et, olur mu?”</p>

    <p>Nick başını ağırbaşlı bir şekilde salladı.</p>

    <p>“Güzel. Bu öğleden sonra sana uğramaya çalışacağım.” Arabayı vitese takarak bitkince sürmeye başladı. Nick, yaşlı adamın ardından endişeyle baktıktan sonra lokantaya doğru yürümeye başladı. Lokanta açıktı ama iki şeften biri işe gelmemişti. 07.00 - 15.00 mesaisi için beklenen dört garsondan üçüyse ortada yoktu. Nick siparişini alabilmek için epey bir süre beklemek zorunda kaldı. Hapishaneye döndüğünde Mike ve Billy dehşet içinde görünüyordu. Vince Hogan kendinde değildi, sürekli hayaller görüyordu. Akşam saat altıda öldü.</p>
  </div>
</body>
</html>
