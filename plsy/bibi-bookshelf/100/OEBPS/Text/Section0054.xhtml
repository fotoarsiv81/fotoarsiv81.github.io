<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">38. Bölüm</h2>

    <p>Süpergrip salgını hafifledikten sonra yeni bir salgın yaklaşık iki hafta boyunca etkili oldu. Birleşik Devletler gibi teknolojik toplumlarda çok yaygın, Peru veya Senegal gibi azgelişmiş ülkelerde ise nadiren görülen bir salgındı. İkinci salgın, Birleşik Devletler’de süpergripten kurtulan nüfusun yüzde on altısını yok etti. Peru ve Senegal gibi ülkelerde bu oran yüzde üç civarındaydı. İkinci salgının bir ismi yoktu, zira hastalığın belirtileri vakadan vakaya çok büyük farklılık gösteriyordu. Glen Bateman gibi bir sosyolog bu ikinci salgın hastalığa “doğal ölüm” veya “acil servis melankolisi” adını verebilirdi. Darwin’in teorisine göre düşünülürse bu son aşamaydı... kimilerince en zalimi olduğu söylenebilirdi.</p>

    <p class="paragraf">Sam Tauber beş buçuk yaşındaydı. Annesi 24 Haziran’da, Murfreesboro, Georgia Şehir Hastanesi’nde ölmüştü. Yirmi beşindeyse babası ve iki yaşındaki kız kardeşi April ölmüştü. Yirmi yedisinde de ağabeyi Mike ölmüş ve Sam tek başına kalmıştı.</p>

    <p>Sam, annesinin ölümünden beri şoktaydı. Acıkınca yiyerek, ara sıra ağlayarak Murfreesboro sokaklarında amaçsızca dolaşıyordu. Bir süre sonra ağlamayı bırakmıştı, çünkü bir faydası olmuyordu. Kaybedilen insanlar ağlamakla geri dönmüyordu. Geceleri uykusu babasının, April’in ve Mike’ın defalarca öldüğünü, suratları karararak, göğüsleri hırıldayarak kendi sümükleriyle boğuluşlarını gördüğü korkunç kâbuslarla bölünüyordu.</p>

    <p>Sam, 2 Temmuz sabahı saat ona çeyrek kala Hattie Reynolds’ın evinin arkasındaki böğürtlen çalılarının arasına girdi. Neredeyse boyunun iki katı yükseklikteki çalılar arasında boş gözlerle dolaşıp, zikzaklar çizerek dallardan böğürtlen topladı ve çenesiyle dudakları kapkara olana dek yedi. Dikenler giysilerini yırtmış ve derisini çizmişti, ama fark etmemişti bile. Arılar etrafında vızıldıyordu. Yüksek otlar arasındaki kuyunun ağzındaki çürük tahtaları görmedi bile. Tahtalar, ağırlığı altında kırılıverdi ve Sam, altı metre derinlikteki kuru kuyuya düştü. İki bacağı birden kırılmıştı. Yirmi saat sonra susuzluk, açlık, şok ve korkudan öldü.</p>

    <p class="paragraf">Irma Payette, Lodi, Kaliforniya’da yaşıyordu. Tecavüze uğramaktan ölesiye korkan, yirmi altı yaşında bir bakireydi. 23 Haziran’dan beri bir kâbus yaşıyordu. O tarihte şehir çapulcuların eline geçmişti ve onlara engel olabilecek polis de yoktu. Irma’nın yan sokaklardan birinde küçük bir evi vardı; annesi 1985’te kalp krizinden ölene dek orada onunla birlikte yaşamıştı. Silah seslerini ve motosikletlerle caddelerde dolaşıp yağma yapan sarhoşları duyan Irma, hemen bütün kapıları kilitlemiş ve alt kattaki odaya saklanmıştı. O zamandan beri ne zaman karnı açıksa veya tuvalet ihtiyacı duysa bir fare gibi sessizce odadan çıkıyor, işi bitince hemen geri dönüyordu.</p>

    <p>Irma insanlardan hoşlanmıyordu. Dünya üzerinde yaşayan tek kişi olduğunu bilmek onu çok mutlu ederdi. Ama böyle bir durum söz konusu değildi. Önceki gün Lodi’de kalan son insan olduğunu düşünmeye başlamıştı ki tişörtünün üzerinde SEKSİ VE İÇKİYİ BIRAKTIM, HAYATIMIN EN KORKUNÇ 20 DAKİKASIYDI yazan iğrenç, sarhoş bir adamın elinde bir şişe viskiyle kaldırımda yürümekte olduğunu görmüştü. Şapkasının altından omuzlarına kadar inen sarı saçları vardı. Dar kot pantolonun beline bir tabanca sokuşturmuştu. Irma banyo perdesinin gerisinden adamı gözden kaybolana dek izlemiş, ardından korkunç bir büyünün etkisinden kurtulmuşçasına hızla odaya kaçmıştı.</p>

    <p>Hepsi ölmemişti. Geride bir hippi kaldıysa başka hippiler de var demekti. Hepsi de tecavüzcüydü. <em>Ona</em> tecavüz edeceklerdi. Er ya da geç onu bulup ırzına geçeceklerdi.</p>

    <p>O sabah hava aydınlanmadan önce babasının az sayıdaki eşyasının bulunduğu mukavva kutuların durduğu tavan arasına çıkmıştı. Babası bir denizciydi. Altmışlı yılların sonlarına doğru Irma’nın annesini terk etmişti. Annesi, Irma’ya her şeyi anlatmıştı. Son derece dürüst davranmıştı. Babası, sürekli içen ve annesine tecavüz etmeye çalışan bir canavardı. Bütün erkekler böyleydi. Bir erkekle evlenmek, ona istediği zaman tecavüz etme hakkı vermek demekti. Gündüz vakti bile olsa, Irma’nın annesinin babasının onu terk edişine dair yorumu dört kelimeden ibaretti ve Irma bu kelimeleri dünya üzerindeki her erkeğin, kadının ve çocuğun ölümünün ardından söyleyebilirdi. “Büyük bir kayıp değil.”</p>

    <p>Kutularda çoğunlukla yabancı ülkelerden alınmış ucuz hediyelik eşyalar vardı... Hong Kong Hatırası, Saygon Hatırası, Kopenhag Hatırası. Bir de fotoğraf albümü vardı. Fotoğrafların çoğunda babası gemideydi. Kameraya gülümsüyor, bazılarında yanındaki arkadaşlarına sarılıyordu. Belki de Kaptan Trips denen hastalık onu nereye kaçtıysa orada bulup gebertmişti. Büyük bir kayıp değildi.</p>

    <p>Eşyalar arasında ahşap bir kutu vardı. İçindeki kırmızı kadife kaplama üzerinde 45’lik bir tabanca duruyordu. Kadifenin altında kalan gizli bölmedeyse kurşunlar vardı. Kurşunlar yeşil ve yosun tutmuş gibi görünüyordu, ama Irma yine de işe yarayacaklarını düşündü. Ne de olsa metalden yapılmışlardı. Süt veya peynir gibi bozulacak halleri yoktu.</p>

    <p>Tavan arasındaki örümcek ağlarıyla kaplı çıplak ampulün aydınlığında tabancayı doldurdu ve kahvaltısını etmek üzere mutfağa indi. Artık delikteki fare gibi saklanmayacaktı. Artık silahı vardı. Ötesi tecavüzcülerin sorunuydu.</p>

    <p>Öğleden sonra verandada oturup, kitap okudu. Kitabın ismi <em>Şeytan Hâlâ Hayatta ve Dünyada</em>’ydı. Vahşi ve neşeli bir kitaptı. Günahkârlar ve nankörler hak ettiklerini buluyordu, kitapta da bulacakları söylenmişti zaten. Hepsi ölmüştü. Geriye sadece birkaç tecavüzcü hippi kalmıştı, Irma <em>onların</em> çaresine bakabilirdi. Tabancası yanı başında duruyordu.</p>

    <p>Sarışın adam saat ikide geri döndü, o kadar sarhoştu ki zar zor ayakta durabiliyordu. Irma’yı görünce yüzü aydınlandı. Şüphesiz tecavüz edecek bir “dişi” bulduğuna sevinmişti.</p>

    <p>“Hey, bebeğim!” diye seslendi. “Sadece sen ve ben kaldık! Ne kadar...” Irma’nın kitabı bırakıp, tabancayı doğrulttuğunu görünce gözleri korkuyla irileşti.</p>

    <p>“Hey, indir onu... dolu mu? <em>Hey!..</em>”</p>

    <p>Irma tetiği çekti. Tabanca büyük bir gürültüyle patlayarak adamı anında öldürdü. Büyük bir kayıp sayılmazdı.</p>

    <p class="paragraf">George McDougall, Nyack, New York’ta yaşıyordu. Bir lisede matematik öğretmenliği ve şifacılık yapıyordu. Karısı da o da Katolik’ti ve Harriett McDougall, ona on bir çocuk doğurmuştu; dokuz erkek, iki kız. Dokuz yaşındaki oğlu Jeff’e “griple ilgili zatürre” teşhisinin konduğu 22 Haziran’dan on altı yaşındaki kızı Patricia’nın (ah, o kadar genç ve öylesine güzeldi ki) herkesin –geride kalan herkesin– Tüp Boyun adını verdiği hastalığa kurban gittiği 29 Haziran’a kadar dünya üzerinde en sevdiği on iki kişinin ölümüne tanık olmuş ve tek başına kalmıştı. Kendi sağlığı gayet iyiydi. Okulda çocuklarının hepsinin ismini hatırlayamadığını söyleyerek dalga geçerdi, ama ölüm sıraları beynine kazınmıştı: Jeff yirmi ikisinde, Marty ve Helen yirmi üçünde, karısı Harriett, Bill, George Jr., Robert ve Stan yirmi dördünde, Richard yirmi beşinde, Danny yirmi yedisinde, üç yaşındaki Frank yirmi sekizinde ve sonunda Pat... oysa ölümünden bir süre önce iyiye gidiyor gibi görünmüştü.</p>

    <p>George aklını kaybedeceğini düşündü.</p>

    <p>On yıl önce doktorunun tavsiyesiyle koşmaya başlamıştı. Tenis veya hentbol oynamıyor, çimleri bir çocuğa para vererek biçtiriyor (elbette kendi çocuklarından biriydi) ve Harriett ekmek istediğinde arabayla markete gidip alıyordu. Kilo alıyorsun, demişti Doktor Warner. Kalbin için iyi değil. Koşmayı dene.</p>

    <p>Böylece kendine bir takım eşofman almış ve geceleri koşmaya başlamıştı. Önceleri kısa mesafeler koşmuş, zamanla mesafeler uzamıştı. Önce komşularının gözlerini devirip dalga geçeceğinden çekinmişti, ama ilişkileri sadece bahçelerini sularken el sallamak seviyesinde olan birkaç kişi ona gelip birlikte koşmayı teklif etmişti. Sayıları ne kadar çok olursa o kadar güvenliydi, o sıralar George’un büyük iki oğlu da onunla koşmaya başlamıştı. Mahallenin ortak bir aktivitesi haline gelmişti. Koşu grubunun üyelerinde bazen azalmalar ve artışlar olsa da bir mahalle alışkanlığı olarak varlığını sürdürmüştü.</p>

    <p>Artık tek başına kalmıştı, ama koşmaya devam ediyordu. Her gün. Saatlerce. Aklını kaçıracakmış hissi sadece koşarken, dikkati sadece kaldırıma vuran tenis ayakkabılarına, kollarının sallanışına, sık soluklarına odaklanmışken uzaklaşıyordu. İntihar edemiyordu, çünkü bir Katolik’ti ve intiharın en büyük günahlardan biri olduğunu biliyor, Tanrı’nın canını bağışlamasında bir hikmet olduğunu düşünüyordu. Bu yüzden koşmaya devam ediyordu. Önceki gün neredeyse altı saat koşmuştu. Durduğunda güçlükle nefes alıyordu ve yorgunluktan bayılmak üzereydi. Artık genç bir adam değildi, elli bir yaşındaydı ve bu kadar koşmanın kendisi için iyi olmadığını biliyordu, ama bir yönden de ona iyi gelen <em>tek</em> şey buydu.</p>

    <p>Neredeyse hiç uyumadan geçen (aynı düşünce kafasının içinde dolanıp durmuştu: Jeff-Marty-Helen-Harriett-Bill-küçük George-Robert-Stanley-Richard-Danny-Frank-Patty) bir başka gecenin ardından sabahın ilk ışıklarıyla yatağından fırladı ve eşofmanlarını giydi. Dışarı çıkıp Nyack’ın boş sokaklarında koşmaya başladı. Bazen cam parçalarına basıyordu. Bir keresinde kaldırıma fırlatılmış bir televizyonun üzerinden atlamıştı. Perdeleri kapalı evlerin önünden ve anacaddenin kavşağında korkunç bir kazayla birbirine girmiş üç arabanın yanından geçti.</p>

    <p>Önce yavaş yavaş koştu, ama kafasındaki düşünceleri ardında bırakabilmek için giderek hızlanması gerekti. Elli bir yaşında, kır saçlı, gri eşofman ve beyaz tenis ayakkabıları giymiş adam peşinden şeytanlar kovalıyormuşçasına deli gibi koşuyordu. Saat on biri çeyrek geçe ağır bir kalp krizi geçirdi ve Oak ve Pine caddelerinin köşesinde, bir yangın musluğunun önünde düşüp öldü. Yüzünde minnete benzer bir ifade vardı.</p>

    <p class="paragraf">Clewiston, Florida’dan Bayan Eileen Drummond 2 Temmuz günü nane likörü içerek iyiden iyiye sarhoş olmuştu. Ailesini düşünmemek için içiyordu ve katlanabildiği tek içki buydu. Önceki gün on altı yaşındaki kızının odasında bir torba esrar bulmuştu, ama onunla kafayı bulmak her şeyi daha da kötüleştirmişti. Bütün gün oturma odasında oturup albümdeki fotoğraflara bakarak ağlamıştı.</p>

    <p>O yüzden bugün içki içmeye karar vermiş, midesi bulanınca banyoya gidip kusmuştu. Sonra yatağına uzanıp bir sigara yakmıştı. Uyuyakalınca ev yanıp kül oldu ve o da artık kimseyi düşünemeyecek hale geldi. Rüzgârın şiddeti artınca yangın yayıldı ve Clewiston’un yarısı yandı. Büyük bir kayıp değildi.</p>

    <p class="paragraf">Arthur Stimson, Reno, Nevada’da yaşıyordu. Yirmi dokuzunda, öğleden sonra Tahoe Gölü’nde yüzdükten sonra paslı bir çiviye bastı. Yara, kangrene dönüştü. Sorunu kokudan anlayıp ayağını kesmeye çalıştı. Başladığı işi bitiremeden bayıldı ve Toby Harrah’ın kumarhanesinin lobisinde kan kaybı ve şoktan öldü.</p>

    <p class="paragraf">Swanville, Maine’de Candice Moran adında on yaşında bir kız çocuğu bisikletten düştü ve beyin kanamasından öldü.</p>

    <p class="paragraf">Harding County, New Mexico’da çiftçilik yapan Milton Craslow bir engerek yılanının sokması sonucu yarım saat içinde öldü.</p>

    <p class="paragraf">Milltown, Kentucky’de yaşayan Judy Horton, gelişmelerden oldukça memnundu. On yedi yaşında güzel bir kızdı. İki sene önce iki büyük hata yapmıştı: Hamile kalmış ve ailesinin bebeğin babası olan mühendislik fakültesi öğrencisi “dört gözle” evlenmesi için kendisini ikna etmesine izin vermişti. On beş yaşındayken bir üniversiteliden (daha ilk senesinde bile olsa) ilgi görmek büyük olaydı, ama Waldo’nun –Waldo Horton, ne iğrenç bir isimdi– ona “istediğini” yapmasına nasıl izin verdiğini kesinlikle hatırlamıyordu. Hamile kalacaksa neden ondan olmak zorundaydı? Judy, Steve Phillips ve Mark Collins’in de kendisine “istediğini” yapmasına izin vermişti; ikisi de Milltown Lisesi’nin futbol takımındaydı (Milltown Jaguarları, sevgili mavi ve beyaz için bastır-bastır-bastır-bastır) ve kendisi de ponpon kızların başıydı. O yaşlı, iğrenç Waldo Horton olmasaydı daha ilk senesinde ponpon kızların başı olabilirdi. Ayrıca Steve ve Mark onun gözünde çok daha iyi koca adaylarıydı. İkisi de geniş omuzluydu ve omuzlarına kadar inen sarı saçlarıyla Mark çok seksiydi. Ama kala kala Waldo’dan hamile kalmıştı, ondan başkası olamazdı. Günlüğüne bakıp hesabını yapmıştı. Bebek doğduktan sonra zerre kadar şüphesi kalmamıştı. Çocuk aynı ona benziyordu. İğrençti.</p>

    <p>Böylece iki uzun yıl boyunca bu hayata tahammül etmiş, Waldo eğitimine devam ederken motellerde ve ucuz lokantalarda berbat işlerde çalışmıştı. Öyle ki sonunda Waldo’nun okuluna duyduğu nefret, Waldo ve bebeğe duyduğu nefreti aşmıştı. Madem Waldo bir aile istiyordu neden okulu bırakıp kendisi çalışmıyordu? <em>Judy</em> okulu bırakmıştı. Ama ne onun ne Waldo’nun ailesi okulu bırakmasına izin veriyordu. Judy tek başına olsa tatlı dille onu ikna ederdi (istediğini daha Waldo yatakta kendisine dokunmadan önce elde ederdi) ama dünürlerin dördü de burunlarını sokmaktan vazgeçmiyordu. Ah Judy, Waldo iyi bir işe girince her şey daha güzel olacak. Ah Judy, kiliseye daha sık gelseydin ne iyi olurdu. Ah Judy, bok ye ve yutana kadar gülümsemeye devam et. <em>Hepsini</em> yutana kadar.</p>

    <p>Sonra süpergrip çıkagelmiş ve bütün sorunlarını çözmüştü. Annesi, babası, küçük oğlu Petie ölmüştü (bebeğin ölümü onu biraz üzmüştü ama birkaç gün sonra atlatmıştı). Sonra Waldo’nun ailesi, en sonunda da Waldo ölmüş ve Judy özgürlüğüne kavuşmuştu. Kendisinin de ölebileceği fikri aklının ucundan bile geçmemiş ve ölmemişti elbette.</p>

    <p>Milltown’ın merkezinde büyük ama köhne bir apartman dairesinde yaşıyorlardı. Evin Waldo için (Judy’nin söz hakkı yoktu elbette) en çekici özelliklerinden biri, bodrumdaki büyük buzdolabıydı. Daireyi 1988’in eylül ayında tutmuşlardı. Ev, üçüncü kattaydı ve etleri bodrumdaki buzdolabına götürüp getirme işi kime düşüyordu? Waldo ve Petie evde ölmüştü. Kodamanlardan biri değilsen hastane hizmetlerinden yararlanmak o günlerde mümkün değildi ve morglar ağzına kadar doluydu (Judy o tüyler ürpertici yerlere adımını bile atmazdı zaten) ama elektrik hâlâ vardı. İki cesedi bodruma indirip buzdolabına koymuştu.</p>

    <p>Milltown’da elektrik kesileli üç gün olmuştu ama bodrum hâlâ oldukça serindi. Judy her gün üç dört kez gidip cesetlere baktığı için biliyordu. Kendi kendine sadece kontrol ettiğini söylüyordu. Başka ne olabilirdi ki? Sinsice bir zevk alacak hali yoktu ya?</p>

    <p>2 Temmuz’da yine bodrumdaki büyük buzdolabına girdi, ama kapının önüne kapanmasını önleyecek lastik takozu koymayı unuttu. Kapı arkasından kapanıp kilitlendi. İki senedir oraya girip çıktığı halde kapının içeride kolu olmadığını ilk o gün fark etti. O sırada içerisi donmayacağı kadar soğuktu, ama açlığa bir çare yoktu. Judy Horton böylece çocuğu ve kocasının yanında öldü.</p>

    <p class="paragraf">Hattiesburg, Mississippi’den Jim Lee, evindeki tüm elektrikli aletleri gazla çalışan bir jeneratöre bağladı ve jeneratörü çalıştırmaya uğraşırken akıma kapılıp öldü.</p>

    <p class="paragraf">Richard Hoggins tüm hayatını Detroit, Michigan’da geçirmiş genç bir zenciydi. Beş yıldır “eroyn” dediği toza bağımlıydı. Tanıdığı bütün kullanıcılar ve satıcılar süpergrip salgınında öldüğü için salgın sırasında olağanüstü bir arınma yaşamıştı.</p>

    <p>Bu parlak yaz sabahında dağınık bir dükkânda oturmuş ılık 7-Up içerken minik bir doz alabilmeyi ümit ediyordu.</p>

    <p>Aklına Allie McFarlane ve tüm bu felaketler başlamadan hemen önce sokaklarda Allie hakkında duyduğu bir şey geldi. Detroit’in üçüncü büyük satıcısı olan Allie’nin kısa bir süre önce büyük bir mal teslimatı aldığı söyleniyordu. Herkes kaliteli mal bulabilecekti. O kahverengi boktan kurtulacaklardı. Çin Beyazı’ndan nasiplerini alacaklardı.</p>

    <p>Richie, McFarlane’in öyle büyük çapta bir teslimatı nerede saklayabileceğini bilemiyordu –böyle şeyleri bilmek insanın sağlığına zararlıydı– ama rivayete göre polisler bir arama izni alıp Allie’nin Grosse Pointe’ten büyük amcası için satın aldığı evi basacak olsa Allie parmaklıkların diğer tarafından ömrü boyunca kurtulamazdı.</p>

    <p>Richie, Grosse Fointe’e doğru yürümeye karar verdi. Zaten yapacak daha iyi bir işi yoktu.</p>

    <p>Telefon rehberinden Erin D. McFarlane’in Lake Shore Yolu’ndaki adresini bulup yürümeye başladı. Oraya vardığında karanlık çökmek üzereydi ve ayakları ağrıyordu. Artık kendi kendine bunun öylesine bir yürüyüş olduğunu söylemeyi bırakmıştı. Uçuşa geçmek istiyordu.</p>

    <p>Evin etrafı gri taş bir duvarla çevriliydi. Richie duvarın üzerinden kara bir gölge gibi atladı. Duvarın tepesine cam parçaları gömüldüğü için elleri kesilmişti. İçeri girmek için bir camı kırınca alarm ötmeye başladı. Artık ortalıkta duruma müdahale edecek bir polisin olmadığını hatırlayana dek kaçarak bahçenin ortasına varmıştı bile. Kan ter içinde eve geri döndü.</p>

    <p>Elektrik kesikti ve kahrolası evde neredeyse yirmi oda vardı. Doğru düzgün bakabilmek için sabahı beklemek zorundaydı. Evin her köşesine bakabilmesi en az üç haftasını alacaktı. Mal belki burada bile değildi. Off. Richie içinin ümitsizlikle dolduğunu hissetti. Hiç olmazsa olabilecek yerlere bakmaya karar verdi.</p>

    <p>Ve üst kattaki banyoda, beyaz tozla dolu bir düzine büyük, plastik torba buldu. Rezervuarın içindeydi, kitaptaki en eski numaralardan biriydi. Richie, içindeki yoğun istek yüzünden kendini hasta gibi hissederek torbalara baktı. Allie bu kadar malı kahrolası bir rezervuarda bırakmayı göze alabildiğine göre doğru kişilerin kıçını yalıyor olmalıydı. Rezervuarda bir adama on altı asır yetecek kadar mal vardı.</p>

    <p>Bir torbayı yatak odasına götürdü ve yatağın üstünde açtı. Malzemelerini çıkarıp hazırlık yaparken elleri titriyordu. Malın ne kadarının kesilmiş olduğunu merak etmek aklından geçmedi. Richie’nin sokakta aldığı en ağır doz yüzde on iki saftı ve neredeyse koma sayılabilecek derin bir uykuya dalmasına yol açmıştı. Bir anda karanlığa dalıvermişti.</p>

    <p>Dirseğinin hemen üstüne iğneyi batırdı ve neredeyse yüzde doksan altı oranında saf olan mal kanına karıştı. Richie yatağın üstüne kapaklanıverdi. Altı dakika sonra ölmüştü.</p>

    <p class="paragraf">Büyük bir kayıp değildi.</p>
  </div>
</body>
</html>
