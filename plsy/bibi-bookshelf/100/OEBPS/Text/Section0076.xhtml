<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">56. Bölüm</h2>

    <p>Stu ertesi günü elektrik santralinde motorlar üzerinde çalışarak geçirdikten sonra bisiklete atlayıp evin yolunu tuttu. First National Bankası’nın karşısındaki küçük parka varmıştı ki Ralph’in seslendiğini duydu. Bisikletini park edip Ralph’in oturduğu banka doğru yürüdü.</p>

    <p>“Ben de seni arıyordum Stu. Birkaç dakikan var mı?”</p>

    <p>“Sadece bir. Yemeğe geç kaldım. Fran merak eder.”</p>

    <p>“Tamam. Ellerinin haline bakılırsa santralde tel sarıyordun herhalde?” Ralph dalgın ve endişeli görünüyordu.</p>

    <p>“Evet. İşçi eldivenlerinin bile faydası yok. Ellerim mahvoldu.”</p>

    <p>Ralph başını salladı. Parkta beş altı kişi daha vardı, bir bölümü bir zamanlar Boulder ve Denver arasında işleyen dar demiryolu hattı trenine bakıyordu. Üç genç kadın, piknik sepetini açmış, akşam yemeği hazırlıyordu. Yaralı ellerini kucağına koyup orada öylece oturmak Stu’nun çok hoşuna gitmişti. Belki şu şeriflik işi sandığım kadar kötü olmaz, diye düşündü. Hiç olmazsa Doğu Boulder’daki montaj hattından kurtulmuş olurum.</p>

    <p>“Nasıl gidiyor?” diye sordu Ralph.</p>

    <p>“Hiçbir fikrim yok, geri kalan herkes gibi ben de basit bir işçiyim. Brad Kitchner bir ev yangını gibi gittiğini söyledi. Elektriğe eylülün ilk haftasında, hatta belki daha önce kavuşabilecek, ay ortasında da ısınabilecekmişiz. Elbette böyle tahminlerde bulunmak için çok erken ama...”</p>

    <p>“Brad’e güveniyorum,” dedi Ralph. “Uğraştıkça tecrübesi artıyor.” Ralph gülmeye çalıştı, ama çabası derin bir iç geçirişe dönüştü.</p>

    <p>“Neyin var Ralph?”</p>

    <p>“Telsizden yeni haberler geldi,” dedi Ralph. “Bir kısmı iyi, bir kısmı... pek iyi değil Stu. Bilmeni istedim, çünkü bunu bir sır olarak saklamanın imkânı yok. Özgür Bölge’de telsizi olan çok insan var. Bu gelenlerle konuştuğum sırada birkaçının dinlemekte olduğunu tahmin ediyorum.”</p>

    <p>“Kaç kişi geliyor?”</p>

    <p>“Kırktan fazla. İçlerinden biri doktor, ismi George Richardson. İyi birine benziyor. Aklı başında.”</p>

    <p>“Bu harika bir haber!”</p>

    <p>“Derbyshire, Tennessee’den. Bu gruptakilerin çoğu güneyin orta kesiminden. Aralarında hamile bir kadın varmış ve on gün önce, ayın on üçünde doğum yapmış. Doktor, ikizlerin doğumuna yardım etmiş. Anne ve bebekler iyiymiş. En azından ilk başta.” Ralph sessizliğe büründü.</p>

    <p>Stu, onu sertçe kavradı. “<em>Ölmüşler</em> mi? Bebekler ölmüş mü? Bana bunu söylemeye mi çalışıyorsun? <em>Öldüklerini</em> mi? Konuşsana be adam!”</p>

    <p>“Ölmüşler,” dedi Ralph alçak sesle. “Biri on ikinci saatte ölmüş. Söylendiğine göre nefesi kesilivermiş. Diğeri iki gün sonra ölmüş. Richardson ne yaptıysa onları kurtaramamış. Kadın çılgına dönmüş. Ölümden, yıkımdan, artık bebeklerin olmayacağından bahsedip durmadan sayıklıyormuş. Geldiklerinde Fran ortalıkta olmasa daha iyi olur Stu. Bu yüzden seninle konuşmak istedim. Ve ona konudan bir an önce bahsetsen iyi olur. Zira her an başka birinden duyabilir.”</p>

    <p>Stu, Ralph’in yakasını yavaşça bıraktı.</p>

    <p>“Richardson burada kaç hamile kadın olduğunu sordu, şu an için sadece bir tane olduğunu söyledim. Kaç aylık olduğunu sordu, dört dedim. Doğru, değil mi?”</p>

    <p>“Artık beş aylık. Ama Ralph, doktor bebeklerin süpergripten öldüğünden emin mi? Gerçekten <em>emin</em> mi?”</p>

    <p>“Hayır, değil ve bunu Frannie’ye de söylemelisin ki o da bilsin. Pek çok sebebi olabilirmiş... annenin beslenmesi... genetik bir şey... solunum yolu enfeksiyonu... ya da belki sadece hastalıklı bebeklerdi. Rh faktörü olabileceğini söyledi, bu her neyse. Bebekler yol kenarında bir tarlada, zor şartlar altında doğmuş. Daha fazla bir şey söyleyemiyor. O ve gruptan sorumlu diğer üç kişi, gece geç saate kadar oturup bu meseleyi konuşmuş. Richardson onlara bebekleri öldüren Kaptan Trips ise neler olabileceğini ve sebebin bu olup olmadığını öğrenmelerinin ne kadar önemli olduğunu söylemiş.”</p>

    <p>“Glen ile bunu konuşmuştuk,” dedi Stu kasvetli bir şekilde. “Onunla tanıştığımız gün, 4 Temmuz’du. Üzerinden o kadar çok zaman geçmiş gibi geliyor ki... bebekler süpergrip yüzünden öldüyse bundan kırk elli yıl sonra dünya sıçanlara, sineklere ve serçelere kalacak demektir.”</p>

    <p>“Sanırım Richardson da onlara aşağı yukarı bunları söylemiş. Her neyse, Chicago’nun altmış kilometre kadar batısındaymışlar. Onları ertesi gün dönüp bebeklere otopsi yapılabilmesi için büyük şehirdeki hastanelerden birine gitmeye ikna etmiş. Süpergrip olup olmadığını anlayacak kadar vaka görmüş. Galiba haziran sonunda bütün doktorlar tanımaya yetecek kadar süpergrip vakası görmüştür.”</p>

    <p>“Doğru.”</p>

    <p>“Ama sabah bebekler yokmuş. Kadın gece onları gömmüş ve nerede olduklarını söylememiş. Kadının yeni doğum yaptığı için fazla uzağa gidemeyeceğini ve çok derin bir çukur kazamayacağını düşünerek iki gün boyunca o civarı kazmışlar ve bebeklerin cesetlerini aramışlar. Ama bir türlü bulamamışlar ve bunun ne kadar önemli olduğunu açıklamaya o kadar uğraşmalarına rağmen kadın yerlerini söylememiş. Zavallı kadının dengesi bozulmuş.”</p>

    <p>“Tahmin edebiliyorum,” dedi Stu, Fran’in bebeğini ne kadar çok istediğini düşünerek.</p>

    <p>“Doktor, bebekler süpergripten ölmüşse bile iki bağışıklı insanın sağlıklı çocuklara sahip olabileceğini söylüyor,” dedi Ralph ümitle.</p>

    <p>“Fran’in bebeğinin babasının bağışıklı olma ihtimali milyonda bir sanırım,” dedi Stu. “Burada olmadığı açık.”</p>

    <p>“Evet, galiba ihtimal çok düşük. Sana böyle kötü bir haber verdiğim için üzgünüm Stu. Ama bilmen gerek diye düşündüm. Ona söyleyebilmen için.”</p>

    <p>“Çok zor olacak,” dedi Stu.</p>

    <p>Ama eve gittiğinde birinin ona çoktan söylemiş olduğunu gördü.</p>

    <p class="paragraf">“Frannie?”</p>

    <p>Cevap yoktu. Akşam yemeği ocağın üstündeydi –çoğu yanmıştı ama içerisi karanlık ve sessizdi.</p>

    <p>Stu oturma odasına girerek etrafa bakındı. Sehpanın üstündeki küllükte iki sigara izmariti vardı ama Fran sigara içmezdi. Ayrıca bunlar Stu’nun içtiği marka da değildi.</p>

    <p>“Bebeğim?”</p>

    <p>Yatak odasına girdi ve gözlerini tavana dikerek yatmakta olduğunu gördü. Gözleri şişmişti ve yanaklarında yaş izleri vardı. “Merhaba Stu,” dedi usulca.</p>

    <p>“Kim söyledi?” diye kızgınca sordu Stu. “Bakıyorum da iyi haberi vermek için hiç beklememiş. Her kimse karşıma çıkmasa iyi olur yoksa elimden bir kaza çıkabilir.”</p>

    <p>“Sue söyledi Stu. Jack Jackson’dan duymuş. Jack, Ralph ve doktorun konuşmasını tesadüfen telsizden duymuş. Densizin tekinden duymayayım diye kendi söylemeye karar vermiş. Zavallı minik Frannie. Aman ona el bebek gül bebek davranalım. Korunmaya muhtaç ne de olsa.” Küçük bir kahkaha attı. Frannie’nin üzüntülü sesi Stu’nun da gözlerinin dolmasına sebep oldu.</p>

    <p>Yatağın kenarına oturarak Fran’in alnına düşen saçları şefkatle çekti. “Bu kesin bir bilgi değil güzelim. Aynısı olacak diye bir şey yok.”</p>

    <p>“Biliyorum. Hatta seninle kendi çocuklarımız da olabilir.” Kızarmış, mutsuz gözlerle ona baktı. “Ama ben bunu istiyorum. Bu yanlış bir şey mi?”</p>

    <p>“Hayır. Elbette değil.”</p>

    <p>“Burada yatmış kıpırdamasını bekliyordum. Larry’nin Harold’ı aramaya geldiği geceden beri hareket ettiğini hissetmedim. O geceyi hatırlıyorsun, değil mi?”</p>

    <p>“Evet.”</p>

    <p>“Bebeğin kıpırdadığını hissetmiş, ama seni uyandırmamıştım. Şimdi keşke uyandırsaydım diyorum. Keşke uyandırsaydım.” Tekrar ağlamaya başladı ve Stu’nun görmemesi için yüzünü kapadı.</p>

    <p>Stu, Frannie’nin ellerini yüzünden çekti, yanına uzandı ve onu öptü. Fran, ona sıkıca sarıldıktan sonra yanında kıpırdamadan yattı. Başını boynuna gömdüğü için konuştuğunda sesi boğuktu.</p>

    <p>“Bilmemek o kadar kötü ki... tek yapabileceğim bekleyip görmek. İnsanın bebeğinin vücudundan ayrılır ayrılmaz ölüp ölmeyeceğini görmek için bu kadar uzun bir süre beklemek çok zor.”</p>

    <p>“Beklerken tek başına olmayacaksın.”</p>

    <p>Bunun üzerine Fran, ona tekrar sıkıca sarıldı ve uzun bir süre sessizce yattılar.</p>

    <p class="paragraf">Nadine Cross yaklaşık beş dakikadır eski evinin oturma odasındaki eşyalarını topluyordu. Tam sehpaya doğru eğilmişti ki çocuğun üzerinde sadece iç çamaşırıyla köşede bir sandalyede olurmuş, başparmağını emerek o tuhaf mavi yeşil gözleriyle kendisine bakmakta olduğunu fark etti. Onu aniden görmenin ve en başından beri orada olduğunu kavramanın verdiği korku ve şaşkınlıkla bir çığlık attı. Sırt çantasına tıkmaya niyetlendiği karton kapaklı kitaplar elinden düşüverdi.</p>

    <p>“Joe... yani Leo...”</p>

    <p>Elini, kalbinin çılgınca atışlarını yavaşlatmak istercesine göğsüne koydu. Ama kalbi, eli olsun olmasın yavaşlamaya henüz hazır değildi. Onu aniden fark etmek kötüydü, New Hampshire’da ilk karşılaştıkları şekilde davrandığını görmek, daha da beterdi. Bu değişim çok fazlaydı, sanki mantıksız bir tanrı, son altı haftayı yeniden yaşaması için onu birdenbire zamanda geriye götürmüştü.</p>

    <p>“Beni çok korkuttun,” dedi cılız bir sesle.</p>

    <p>Joe hiçbir şey demedi.</p>

    <p>Nadine, çocuğun elinde eski günlerdeki gibi uzun bir mutfak bıçağı görürse hiç şaşırmayacağını bilerek yavaşça ona doğru yürüdü, ama bir eli ağzında bir eli gevşekçe kucağında duruyordu. Teninin bronzluğu artık iyice kaybolmuş, rengi neredeyse sütbeyaza dönmüştü. Eski yara izleri ve çizikler yok olmuştu. Ama gözleri aynıydı... insanın içine işleyen gözler. Larry’yi dinlemek için ateşin başına geldiği günden beri gözlerinde olan ve gün geçtikçe artan her şey kaybolmuştu. Gözleri, onu ilk tanıdığı günkü gibi bakıyordu ve bu, Nadine’in içini dehşetle doldurdu.</p>

    <p>“Burada ne yapıyorsun?”</p>

    <p>Joe hiçbir şey demedi.</p>

    <p>“Neden Larry ve Lucy annenle değilsin?”</p>

    <p>Cevap yoktu.</p>

    <p>“Burada kalamazsın,” dedi çocuğa ve <em>ne kadar</em> süredir orada olduğunu bilmediğini fark etti.</p>

    <p>24 Ağustos sabahındaydılar. Önceki iki geceyi Harold’ın evinde geçirmişti. Çocuk son kırk saati yarı çıplak o sandalyede oturup başparmağını emerek geçirmiş olabilir miydi? Ama bu çok saçma bir düşünceydi, bunca zaman içinde mutlaka bir şeyler yiyip içmiş olmalıydı ama bu düşünceyi kafasından bir türlü uzaklaştıramadı. Korku, içine yine sinsice çöreklendi ve kendisinin ne kadar değişmiş olduğunu çaresizce fark etti: Bir zamanlar silahlı ve tehlikeli olduğunu bilmesine rağmen bu küçük vahşinin yanında hiç korkmadan yatardı. Şimdi silahı yoktu ama Nadine’in içi dehşetle doluydu. Sanmıştı ki...</p>

    <p><em>(Joe? Leo?)</em></p>

    <p>O vahşi halinden sıyrılıp tamamen normal bir çocuk oldu. Ama işte eski hali geri dönmüştü. Ve buradaydı.</p>

    <p>“Burada kalamazsın,” dedi. “Ben sadece eşyalarımı almak için döndüm. Gidiyorum. Bir... adamın yanına taşınıyorum.”</p>

    <p><em>Harold adam mı yani,</em> diye dalga geçti içindeki ses. <em>Ben sadece amaca ulaşmak için kullanılan bir araç olduğunu sanıyordum.</em></p>

    <p>“Leo, dinle beni...”</p>

    <p>Çocuğun başı hafifçe ama anlaşılır şekilde iki yana sallandı. Parlak gözleri Nadine’in yüzüne odaklanmıştı.</p>

    <p>“Sen Leo değil misin?”</p>

    <p>Yine o hafif baş sallanması.</p>

    <p>“Joe musun?”</p>

    <p>Başı onaylarcasına, belli belirsiz sallandı.</p>

    <p>“Eh, pekâlâ. Ama kim olduğun fark etmez,” dedi sabırlı olmaya çalışarak. Zamanda geri döndüğüne dair o çılgınca histen kurtulamıyordu. Gerçeklikten şüphe etmesine ve ürkmesine sebep oluyordu. “Hayatımızın o bölümü, sadece ikimizin olduğu bölüm artık geride kaldı. Değiştin, ben de değiştim ve bunları geri alamayız.”</p>

    <p>Ama o garip gözler, bu söylediklerini inkâr edercesine ısrarla bakmaya devam ediyordu.</p>

    <p>“Ve bana öyle bakmayı kes,” diye terslendi Nadine. “İnsanlara gözünü dikip bakmak çok kaba bir davranış.”</p>

    <p>Çocuğun gözlerinde suçlayıcı bir ifade belirir gibi oldu. İnsanları tek başına bırakıp gitmenin ve sevgiyi ihtiyaç duyanlardan esirgemenin de çok kaba bir davranış olduğunu söyler gibiydi.</p>

    <p>“Hem tek başına <em>değilsin,</em>” dedi eğilip düşürdüğü kitapları toplarken. Hiç zarif olmayan bir şekilde sakarca eğildi ve dizleri çıtırdadı. Kitapları, hijyenik pedleri, aspirini ve Harold’ın fantezileri için giydiklerinden çok farklı olan pamuklu sade iç çamaşırlarının üzerine tıkıştırıyordu.</p>

    <p>“Larry ve Lucy var. Seni seviyorlar, sen de onları. En azından <em>Larry</em> seni seviyor ve önemli olan da bu, çünkü Lucy o ne isterse onu yapar. Bir parça karbon kâğıdı gibi. Ama artık benim şartlarım değişti Joe ve bunda benim bir suçum yok. Hem de hiç yok. Bu yüzden kendimi suçlu hissettirmeye çalışmaktan vazgeç.”</p>

    <p>Sırt çantasını kapatmaya çalıştı, ama parmakları o kadar titriyordu ki zorlandı. Sessizlik giderek daha da ağırlaştı.</p>

    <p>Sonunda ayağa kalktı ve çantanın askılarını omuzlarına geçirdi.</p>

    <p>“Leo.” Sesinin sınıfta azan çocuklarla konuşurken olduğu gibi sakin ve soğukkanlı çıkması için çaba göstermişti. Ne var ki bu mümkün değildi. Sesi titriyordu ve <em>Leo</em> diye seslendiğinde çocuğun başının iki yana hafifçe sallanması durumu daha da kötüleştirmişti.</p>

    <p>“Sebep Larry ve Lucy değildi,” dedi haşin bir tavırla. “Öyle olsa anlayabilirdim. Ama beni o ihtiyar bunak için satmıştın, değil mi? Takma dişleriyle dünyaya sırıtarak sallanan sandalyesinde oturan o aptal moruk için. Ama şimdi yok, sen de bana dönmek istiyorsun. İşe yaramayacak, bunu bil. <em>Seni geri almayacağım!</em>”</p>

    <p>Joe hiçbir şey demedi.</p>

    <p>“Larry’ye yalvarmıştım... dizlerimin üstüne çöküp <em>yalvardım...</em> umursamadı bile. Büyük adamı oynamakla çok meşguldü. Görüyorsun ya, bütün bu olanlarda benim hiç suçum yok. <em>Yok!</em>”</p>

    <p>Çocuk hiçbir şey yapmadan ona bakmaya devam ediyordu.</p>

    <p>Korkusu geri dönerek öfkesini bastırdı. Kapıya doğru geri geri giderek eliyle körlemesine kapı kolunu aradı. Nihayet buldu ve kapıyı açtı. İçeri giren serin havayı omuzlarında hissetti.</p>

    <p>“Larry’ye git,” diye mırıldandı. “Hoşça kal ufaklık.”</p>

    <p>Geri geri dışarı çıktı ve kendini toparlamak için en üst basamakta bir an durdu. Belki tüm bunlar, içindeki suçluluk duygusunun yarattığı bir halüsinasyondu. Çocuğu terk etmenin, Larry’yi çok fazla bekletmenin, Harold ile yaptıklarının ve yapacağı daha kötü şeylerin yol açtığı suçluluk hissi. Belki evde bir çocuk yoktu. Poe’nun hayalleri gibi gerçekte var olmayan bir şeydi, yaşlı adamın pamuğa sarılmış bir saatin tik taklarına benzeyen kalp atışları veya Pallas’ın büstüne tünemiş bir kuzgun.</p>

    <p>“Odamın kapısını tıklıyor, tıklıyor,” diye fısıldadı hiç düşünmeksizin ve sesini duyunca boğazından korkunç, çatlak bir kahkaha yükseldi. Bir kuzgunun sesinden pek de farklı değildi.</p>

    <p>Yine de emin olması gerekiyordu.</p>

    <p>Evin önündeki basamakların yan tarafındaki pencereye gitti ve bir zamanlar yaşamakta olduğu evin oturma odasına baktı. Gerçi hiçbir zaman tam anlamıyla ona ait olmamıştı. Bir yerde yaşandıktan sonra oradan alınan tüm eşyalar sadece bir sırt çantasını dolduracak kadarsa evin o kişiye ait olduğunu söylemek pek mümkün değildi. Camdan içeri baktığında ölü bir kadının halısını, perdelerini ve duvar kâğıtlarını, ölü bir adamın piposunu ve sehpanın üzerine yaydığı Sports <em>Sports Illustrated</em> dergilerini gördü. Ölü çocukların fotoğrafları şöminenin rafında duruyordu. Ve köşedeki sandalyede, ölü bir kadının sadece iç çamaşırı içindeki oğlu oturuyordu.</p>

    <p>Nadine sendeleyerek pencereden uzaklaştı. Kaçarken neredeyse pencerenin solundaki çiçek tarhını çevreleyen alçak çite takılıp düşecekti. Vespa’ya binip motorunu çalıştırdı. İlk yüz metreyi hâlâ yolda bulunan birkaç araç arasında slalom yaparak süratle geçtikten sonra bir nebze sakinleşti.</p>

    <p>Harold’ın evine vardığında iyice sakinleşmişti. Ama Özgür Bölge’den bir an önce ayrılması gerektiğini biliyordu. Akıl sağlığını yitirmek istemiyorsa gitmeliydi.</p>

    <p class="paragraf">Munzinger Salonu’ndaki toplantı iyi geçti. Yine milli marşı söyleyerek başladılar, ama bu kez çoğunun gözleri kuruydu; yakında törensel olacak oluşumun bir parçasıydı. Hemen bir Nüfus Komitesi oluşturuldu ve başına Sandy DuChiens getirildi. O ve dört yardımcısı derhal salondakileri saymaya ve isimlerini not etmeye başladı. Toplantı bitiminde kürsüye çıktı ve tezahüratlar eşliğinde Özgür Bölge’de 814 kişi bulunduğunu duyurdu ve bir sonraki toplantıya dek herkesin ismi, yaşı, Boulder adresi, eski adresi ve eski işlerinin bulunduğu ve her hafta güncellenecek alfabetik bir liste hazırlayacağını söyledi (bu sözü hızla verdiği sonradan ortaya çıktı). Özgür Bölge’ye akış o kadar yoğun ve dağınıktı ki hazırladığı liste hep birkaç hafta geride kaldı.</p>

    <p>Kalıcı Kurul üyelerinin görev süresi gündeme geldi ve birkaç abartılı öneri (biri on yıl, bir diğeri ömür boyu olmasını teklif etti ve Larry onlara bunun hapis değil, kurul üyeliği olduğunu hatırlatmak durumunda kaldı) reddedildikten sonra bir yıl olmasına karar verildi. Salonun gerisindeki sıralardan birinde oturan Harry Dunbarton elini kaldırınca Stu, ona söz verdi.</p>

    <p>Harry sesini duyurmak için bağırarak, “Bir yıl bile uzun olabilir,” dedi. “Kurul üyelerine hiçbir itirazım yok, bence çok iyi bir iş çıkarıyorsunuz ama sayımız artmaya devam ettikçe işler çığırından çıkacaktır,” dedi tezahüratlar ve ıslıklar eşliğinde.</p>

    <p>Glen elini kaldırınca Stu, ona söz hakkı tanıdı.</p>

    <p>“Sayın Başkan, bu gündemde yok ama bence Bay Dunbarton çok önemli bir konuya parmak bastı.”</p>

    <p><em>Eminim öyle düşünüyorsundur keltoş,</em> diye düşündü Stu, zira Glen aynı konuyu bir hafta önce açmıştı.</p>

    <p>“Anayasayı tekrar işler hale getirebilmek için bir Temsili Hükümet Komitesi kurulmasını teklif ediyorum. Bence bu komitenin başkanı Harry Dunbarton olmalı. Ayrıca çıkar çatışması söz konusu olduğunu düşünerek itiraz eden çıkmazsa ben de bu komitede görev almaya talibim.”</p>

    <p>Coşkulu tezahüratlar devam etti.</p>

    <p>En arka sırada oturmakta olan Harold, yanındaki Nadine’in kulağına fısıldadı: “Bayanlar baylar, aşk festivali başlamıştır.”</p>

    <p>Nadine, ona karanlık bir ifadeyle yavaşça gülümseyince başı döndü.</p>

    <p>Stu kükreyen kalabalığın alkışları eşliğinde Özgür Bölge Şerifi seçildi.</p>

    <p>“Desteğinizle elimden geleni yapacağım,” dedi. “Şimdi alkışlayanlar daha sonra yapılmaması gereken bir şeyi yaparken yakalandığında fikir değiştirmeye kalkabilir. Duydun mu Rich Moffat?”</p>

    <p>Salondan neşeli kahkahalar yükseldi. Dut gibi sarhoş olan Rich de onlara katıldı.</p>

    <p>“Ama ciddi bir sorun yaşamamız için herhangi bir sebep göremiyorum. Bana göre bir şerifin ilk amacı, insanların birbirine zarar vermesini engellemek. Ve içimizde bunu yapmaya kalkacak pek fazla kişi olmadığına inanıyorum. Zaten herkes yeterince acı çekti. Sanırım söyleyeceklerim bu kadar.”</p>

    <p>Kalabalık onu uzun süre alkışladı.</p>

    <p>“Sıradaki konu,” dedi Stu. “Şeriflikle bağlantılı. Güvenlik Kurulu’nda görev alacak dört kişiye ihtiyacımız var, yoksa mecbur kaldığımızda kimseyi gönül rahatlığıyla içeri tıkamam. Adaylar var mı?”</p>

    <p>“Yargıcı aday gösteriyorum!” diye bağırdı biri.</p>

    <p>“Evet, yargıç olsun!” diye bağırdı bir başkası.</p>

    <p>Yargıcın ayağa kalkıp görevi kabul ettiğini görmek isteyen insanlar başlarını çevirerek salona baktı; kafasını uçan dairelerle bozmuş kaçığın balonunu iğneyle patlatış hikâyesi mırıltılarla tekrar anlatılmaya başlandı. İnsanlar ellerindekileri kucaklarına bırakarak alkışlamaya hazırlandı. Stu’nun bakışları kederle Glen’inkileri buldu. Bunu hiçbiri öngörememişti.</p>

    <p>“Burada değil,” dedi biri.</p>

    <p>“Gören yok mu?” diye sordu Lucy Swann üzgünce. Larry, ona huzursuzca baktı ama kadın gözleriyle salonu taramakta olduğu için fark etmedi.</p>

    <p>“Ben gördüm.”</p>

    <p>Teddy Weizak salonun arka tarafında ayağa kalktı. Çelik çerçeveli gözlüklerini mendiliyle hiç durmaksızın huzursuzca siliyordu.</p>

    <p>“Nerede?”</p>

    <p>“Neredeydi Teddy?”</p>

    <p>“Kasabada mıydı?”</p>

    <p>“Ne yapıyordu?”</p>

    <p>Teddy Weizak bu soru yağmuru üzerine olduğu yerde hafifçe büzüldü.</p>

    <p>Stu tokmağı indirdi. “Sessizlik lütfen.”</p>

    <p>“İki gün önce gördüm,” dedi Teddy. “Bir Land-Rover kullanıyordu. Günübirliğine Denver’a gideceğini söylemişti. Sebebini söylemedi. Aramızda şakalaştık. Keyfi yerinde gibiydi. Bildiklerim bu kadar.” Kıpkırmızı olmuş halde, gözlüklerini silmeye devam ederek oturdu.</p>

    <p>Stu tokmağı tekrar indirdi. “Üzgünüm, yargıç bugün burada değil. Bence bu iş tam ona göreydi. Ama burada olmadığına göre başka adaylar bekli...”</p>

    <p>“Hayır, öylece kestirip atmayalım!” diye itiraz etti Lucy ayağa kalkarak. Üzerine giydiği dar tulum, salondaki erkeklerin çoğunun bakışlarının ona çevrilmesine yol açmıştı. “Yargıç Farris yaşlı bir adam. Ya Denver’da hastalandıysa ve geri dönemiyorsa?”</p>

    <p>“Lucy,” dedi Stu. “Denver çok büyük bir yer.”</p>

    <p>Salondaki insanlar bunları düşünürken içeri garip bir sessizlik çöktü. Solgun görünen Lucy yerine oturdu ve Larry kolunu kadının omzuna attı. Gözleri Stu’yu bulunca Stu bakışlarını kaçırdı.</p>

    <p>Güvenlik Kurulu’nun oluşturulmasının yargıç dönene kadar ertelenmesi yarım ağızla teklif edildi ve yirmi dakika süren tartışmadan sonra reddedildi. Al Bundell adında, yirmi altı yaşında, o gün öğleden sonra Doktor Richardson’ın grubuyla gelen bir avukat vardı ve başkanlık teklifini kabul etti. Kabul ederken bir ay boyunca hiçbir sorunla karşılaşmamalarını dilediğini, zira bir tür dönüşümlü mahkeme sisteminin oluşturulabilmesi için en az bir ay süre gerekeceğini söyledi. Yargıç Farris’in komitede yer alması teklifi gıyabında kabul edildi.</p>

    <p>Takım elbisesi ve kravatıyla tedirgin, biraz da komik görünen Brad Kitchner solgun bir yüzle kürsüye geldi, hazırladığı notları bıraktı, yanlış sırayla tekrar aldı ve elektriğe iki veya üç eylül günü kavuşmayı umduklarını söylemekle yetindi.</p>

    <p>Bunun üzerine öyle coşkulu bir tezahürat oldu ki kendine güveni gelerek birkaç cümle daha söyledi. Yerine dönerken adımlarını daha bir havalı atıyordu.</p>

    <p>Ondan sonra sözü Chad Norris aldı ve Stu daha sonra Frannie’ye adamın yaklaşımının çok doğru olduğunu söyledi. Norris ölüleri sağduyu ve saygı gereğince gömdüklerini, bu iş tamamlanmadıkça hiçbirinin içinin rahat etmeyeceğini ve normal hayata dönemeyeceğini, bu işlemi yağışlar başlamadan bitirebilirlerse kendilerini çok daha iyi hissedeceklerini söylemişti. Birkaç gönüllü istedi ve otuz kişiden karşılık aldı. Sözlerini Kürek Ekibi’nin (kendilerine böyle diyordu) bütün üyelerini ayağa kalkıp selam vermeye davet ederek bitirdi.</p>

    <p>Harold Lauder’ın kalkmasıyla oturması bir olmuştu. Bunu gören birkaç kişi, toplantı bitiminde salondan ayrılırken Harold’ın ne kadar alçakgönüllü olduğundan bahsetti. Aslında tam o sırada Nadine kulağına öyle şeyler fısıldıyordu ki Harold başını sallamaktan fazlasını yapmaya korkmuştu. Pantolonunun önü gözle görülür bir şekilde kabarmıştı.</p>

    <p>Norris kürsüyü terk edince yerini Ralph Brentner aldı. Salondakilere nihayet aralarına bir doktorun katıldığını söyledi. George Richardson ayağa kalktı (Alkışlara elleriyle zafer işareti yaparak karşılık verince kalabalıktan coşkulu haykırışlar yükseldi) ve bildiği kadarıyla önlerindeki birkaç gün içinde aralarına altmış kişinin daha katılacağını söyledi.</p>

    <p>“Evet, gündem böyleydi,” dedi Stu. Salonu dolduran kalabalığa baktı. “Sandy DuChiens’in tekrar kürsüye gelip, toplam sayımızı söylemesini istiyorum, ama ondan önce, konuşulması gerektiğini düşündüğünüz başka bir şey var mı diye sormak istiyorum?”</p>

    <p>Bekledi. İnsanlar arasında Glen’in, Sue Stern’ün, Larry’nin, Nick’in ve elbette Fran’in yüzlerini seçebiliyordu. Hepsi de biraz gergin görünüyorlardı. Biri kalkıp Flagg’i ve bu konuda ne yaptıklarını sormak isterse bu fırsatı değerlendirebilirdi. Ama sadece sessizlik vardı. Stu on beş saniye sonra sözü Sandy’ye verdi ve o da rakamı alkışlar arasında açıkladı. Stu, insanlar salonu boşaltırken, <em>yine paçayı kurtardık,</em> diye düşündü.</p>

    <p>Yeni doktorun da dahil olduğu yedi sekiz kişilik bir grup onu tebrik etmek için yanına geldi. “Çok iyi idare ettin şerif,” dedi Richardson ve Stu bir an adamın kiminle konuştuğunu görmek için omzunun üzerinden geriye bakacak oldu. Sonra birden kendisine söylediğini fark etti ve içine korku düştü. Kanun adamı ha? Bu sıfat ona hiç uymuyordu.</p>

    <p>Bir yıl dedi kendi kendine. Sadece bir yıl. Ama korkusu geçmedi.</p>

    <p class="paragraf">Stu, Fran, Sue Stern ve Nick kasabaya kadar birlikte yürüdü. Etraflarındaki insanlar kendi aralarında usulca konuşarak küçüklü büyüklü gruplar halinde evlerine yönelmişti. Saat neredeyse on bir buçuk olmuştu.</p>

    <p>“Üşüdüm,” dedi Fran. “Keşke kazağımın üstüne ceketimi de giyseymişim.”</p>

    <p>Nick başını salladı. O da üşümüştü. Boulder geceleri hep serin olurdu, ama bu gece hava sıcaklığı en fazla on derece olmalıydı. Yani bu garip ve korkunç yazın sonuna gelmişlerdi. Abagail Ana’nın tanrısının veya ilham perisinin Miami ya da New Orleans gibi bir yeri tercih etmiş olmasını bir kez daha diledi. Ama şimdi düşününce bunun pek iyi bir fikir olmadığına karar verdi. Yüksek nem oranı, bol yağmur... ve yığınla ceset. Hiç olmazsa Boulder’ın havası nemli değildi.</p>

    <p>“Güvenlik Kurulu’na yargıcı aday gösterdiklerinde ödüm koptu,” dedi Stu. “Bunu öngörebilmeliydik.”</p>

    <p>Frannie başını salladı ve Nick defterine hızla yazdı: “Tabii. İnsanlar Tom ve Dayna’yı da özleyecek. Bunlar hayatın gerçekleri.”</p>

    <p>“Sence şüphelenenler olur mu Nick?” diye sordu Stu.</p>

    <p>Nick başını salladı. “Batıya gidip gitmediklerini merak edecekler.”</p>

    <p>Nick çakmağını çıkarıp kâğıdı yakarken hepsi bunu düşündü.</p>

    <p>“Yapma be,” dedi Stu. “Gerçekten öyle mi düşünüyorsun?”</p>

    <p>“Tabii ya, haklı,” dedi Sue kasvetli bir şekilde. “Başka ne düşünebilirler? Yargıç Farris’in lunaparka gittiğini mi?”</p>

    <p>“Bugün batıda olan bitene dair herhangi bir tartışma çıkmadığı için çok şanslıyız,” dedi Fran.</p>

    <p>Nick yazdı. “Kesinlikle. Bence bir dahaki sefere kaçışımız yok. Bir sonraki büyük toplantının mümkün olduğunca geç yapılmasını bu yüzden istiyorum. Mesela üç hafta sonra. 15 Eylül nasıl?”</p>

    <p>“Brad elektriği halledebilirse o kadar erteleyebiliriz sanırım,” dedi Sue.</p>

    <p>“Bence halledecek,” dedi Stu.</p>

    <p>“Ben eve gidiyorum,” dedi Sue. “Yarın büyük gün. Dayna yola çıkacak. Onunla Colorado Springs’e kadar gideceğim.”</p>

    <p>“Sence bu güvenli mi Sue?” diye sordu Fran.</p>

    <p>Sue omuz silkti. “Onun için böylesi daha güvenli.”</p>

    <p>“Teklifi nasıl karşıladı?” diye sordu Fran.</p>

    <p>“Dayna bildiğimiz kızlara benzemiyor. Üniversitedeyken sporcuymuş biliyorsunuz. Bütün sporları yaparmış, ama en çok sevdiği sporlar tenis ve yüzmeymiş. Georgia’da küçük bir devlet üniversitesindeymiş ve liseden beri birlikte olduğu bir sevgilisi varmış. Sevgilisi tam bir maçoymuş, ben Tarzan sen Jane misali. Kadının yerinin mutfak olduğunu düşünen tiplerdenmiş. Sonra feminist oda arkadaşı Dayna’yı kadınların da eşit haklara sahip olmasıyla ilgili birkaç toplantıya sürüklemiş.”</p>

    <p>“Ve sonuçta ondan daha ateşli bir feminist olup çıkmış sanırım,” dedi Fran.</p>

    <p>“Önce feminist, sonra lezbiyen,” dedi Sue.</p>

    <p>Stu yıldırım çarpmış gibi olduğu yerde kalakaldı. Fran, ona hem eğlenerek hem de şaşkınca baktı. “Ağzına sinek kaçacak.”</p>

    <p>Stu ağzını sertçe kapadı.</p>

    <p>Sue devam etti. “Mağara adamı kılıklı sevgilisini terk etmiş. Adam silahla üzerine yürüyünce de onu etkisiz hale getirmiş. Bu, hayatının dönüm noktasıymış. Sevgilisinden daha kuvvetli ve çevik olduğunu daima bildiğini söyledi, tahmin ediyormuş. Ama yapana dek emin olamamış.”</p>

    <p>“Yani erkeklerden nefret mi ediyor?” diye sordu Stu, Sue’ya dikkatlice bakarak.</p>

    <p>Susan başını iki yana salladı. “İki türden de memnun.”</p>

    <p>“Nasıl yani?” diye kuşkuyla sordu Stu.</p>

    <p>“Her iki cinsten de hoşlanıyor Stuart. Umarım buna karşı bir kanun teklif etmeyi falan düşünmüyorsundur.”</p>

    <p>“Kimin kiminle yattığını düşünmekten daha önemli işlerim var,” diye geveledi Stu ve hepsi güldü. “Sordum, çünkü kimsenin bu görevi Haçlı Seferi gibi görmesini istemiyorum. Orada savaşçılara değil, gözlere ihtiyacımız var. Bu bir köstebeğin işi, aslanın değil.”</p>

    <p>“O da bunu biliyor,” dedi Susan. “Fran teklifi nasıl karşıladığını sormuştu. Çok iyi karşıladığını söyleyebilirim. O adamlarla kaldığımız takdirde başımıza neler gelebileceğini hatırlattı... Bizi nasıl bulduğunuzu unutmadın değil mi Stu?</p>

    <p>Stu başını iki yana salladı.</p>

    <p>“Onlarla kalmış olsaydık ya ölecektik ya da kendimizi yine batıda bulacaktık, zira gittiğimiz yön oydu... en azından yoldaki levhaları okuyabilecek kadar ayık olduklarında öyleydi. Özgür Bölge’deki yerinin ne olduğunu merak ettiğini, görünüşe bakılırsa yerinin dışarıda olduğunu söyledi. Ve...”</p>

    <p>“Evet?” dedi Fran.</p>

    <p>“Geri dönmeye çalışacakmış,” dedi Sue biraz sertçe ve konu hakkında daha fazla konuşmadı. Dayna Jurgens ile aralarındaki konuşmanın geri kalanı sadece ikisi arasındaydı, diğer kurul üyelerinin bile bilmemesi gerekiyordu. Dayna batıya kolunun içine gizlenmiş sustalı bir çakıyla gidiyordu. Bileğinin bir hareketiyle hop, upuzun ve jilet keskinliğinde altıncı bir parmağı oluyordu. Dayna çoğunun –erkeklerin– anlamayacağını düşünmüştü.</p>

    <p><em>Etkisi büyük bir diktatörse belki onları bir arada tutan sadece odur. O olmazsa birbirlerine düşüp kendi aralarında kavga etmeye başlayabilirler. Onun ölümü sonları olabilir. Ona yeterince yaklaşabilirsem işini bitirebilirim Susie.</em></p>

    <p><em>Seni öldürürler Dayna.</em></p>

    <p><em>Belki. Belki de öldürmezler. Bağırsaklarının dökülmesini görmeye değer.</em></p>

    <p>Susan belki onu durdurabilirdi, ama denemedi. Dayna’dan karşısına kusursuz bir fırsat çıkmadıkça orijinal plana sadık kalacağına dair söz almakla yetindi. Dayna buna razı olmuştu, ama Susan eline böyle bir fırsatın geçeceğini hiç sanmıyordu. Flagg mutlaka iyi korunuyor olmalıydı. Yine de arkadaşına batıya giderek casusluk yapma fikrini açtığından beri gözüne uyku girmiyordu.</p>

    <p>“Eh,” dedi diğerlerine. “Eve gidip yatacağım. İyi geceler millet.”</p>

    <p>Ellerini ceketinin ceplerine sokarak oradan uzaklaştı.</p>

    <p>“Yaşlanmış görünüyor,” dedi Stu.</p>

    <p>Nick defterine bir şeyler yazıp onlara gösterdi.</p>

    <p><em>Hepimiz öyle.</em></p>

    <p class="paragraf">Stu ertesi sabah elektrik santraline giderken Susan ve Dayna’ya rastladı. Motosikletleri üstünde Canyon Bulvarı’na doğru gidiyorlardı. El sallayınca onu görüp durdular. Stu, Dayna’yı daha önce hiç bu kadar güzel görmemişti. Saçlarını parlak yeşil, ipek bir eşarpla bağlamıştı. Kot pantolonunun üstüne pamuklu bir gömlek ve deri ceket giymişti. Arkasında bir uyku tulumu vardı.</p>

    <p>“Stuart!” diye seslendi ve gülümseyerek el salladı.</p>

    <p><em>Lezbiyen ha,</em> diye düşündü Stu şüpheyle.</p>

    <p>“Küçük bir yolculuğa çıkıyorsun galiba.”</p>

    <p>“Öyle. Ve beni hiç görmedin.”</p>

    <p>“Yok,” dedi Stu. “Görmedim. Sigara?”</p>

    <p>Dayna bir Marlboro aldı ve ellerini sönmemesi için kibrite siper etti.</p>

    <p>“Dikkatli ol.”</p>

    <p>“Olacağım.”</p>

    <p>“Ve geri dön.”</p>

    <p>“Umarım.”</p>

    <p>Parlak sabah güneşi altında birbirlerine baktılar.</p>

    <p>“Frannie’ye iyi bak koca adam.”</p>

    <p>“Bakacağım.”</p>

    <p>“Şeriflik görevinde kolay gelsin.”</p>

    <p>“Teşekkür ederim.”</p>

    <p>Dayna izmariti attı. “Yolcu yolunda gerek Suze.”</p>

    <p>Susan başını salladı ve motosikletini vitese takarak gergince gülümsedi.</p>

    <p>“Dayna?”</p>

    <p>Kız ona bakınca Stu dudaklarına yumuşak bir öpücük kondurdu.</p>

    <p>“Bol şans.”</p>

    <p>Dayna gülümsedi. “Şans için iki kere öpülür. Bilmiyor muydun?”</p>

    <p>Stu, onu tekrar öptü. Bu kez daha yavaş ve uzun bir öpücüktü. <em>Lezbiyen ha,</em> diye düşündü tekrar.</p>

    <p>“Frannie şanslı bir kız,” dedi Dayna. “Bunu ona söylemeyi unutma!”</p>

    <p>Stu ne söyleyeceğini bilemeden bir adım geriledi ve gülümsedi. Defin Komitesi’nin turuncu kamyonlarından biri, iki sokak öteden uğursuzca homurdanarak geçince anın güzelliği bozuldu.</p>

    <p>“Hadi gidelim,” dedi Dayna. “İşimize bakalım.”</p>

    <p>Stu kaldırımda dikilerek gözden kaybolana dek arkalarından baktı.</p>

    <p class="paragraf">Susan Stern iki gün sonra geri döndü. Colorado Springs’ten batıya doğru ilerleyen Dayna’nın ardından ufukta minik bir nokta haline gelene dek bakmıştı. Sonra biraz ağlamıştı. Monument’ta kamp yaptığı ilk gece geç saatlerde yol kenarındaki su kanalından gelen iniltilerle uyanmıştı.</p>

    <p>Nihayet cesaretini toplayıp el fenerini kanalın içine tuttuğunda titreyen, sıska bir köpek yavrusu görmüştü. Altı aylık kadardı. Ondan korkup kaçıyordu. Susan ise oluğa giremeyecek kadar iriydi. Sonunda pes ederek Monument’a gitmiş, şafak sökerken Alpo ve Cycle One dolu bir çantayla geri dönmüştü. Bu işe yaramış, yavru köpek bir sepet içinde onunla Boulder’a gelmişti.</p>

    <p class="paragraf">Dick Ellis köpeği görünce çok heyecanlandı. İrlanda seteri bir dişiydi. Biraz büyüdüğünde Kojak’ın onunla tanışmaktan memnun olacağından emindi. Haber Özgür Bölge’ye hızla yayıldı ve köpek Âdem ile Havva, Abagail Ana’nın kayboluşunu o gün için gölgede bıraktı. Susan Stern bir anda kahraman oldu ve kurul üyelerinin bildiği kadarıyla kimse o gece Boulder’ın epey güneyindeki Monument’ta ne işi olduğunu sormayı akıl etmedi.</p>

    <p>Ama Stu, ikisinin Boulder’dan ayrıldığı sabahı çok iyi hatırlıyordu. Dayna Jurgens’i Özgür Bölge’de bir daha gören olmadı.</p>

    <p class="paragraf">27 Ağustos; neredeyse alacakaranlık; Venüs gökte.</p>

    <p>Nick, Ralph, Larry ve Stu, Tom Cullen’ın evinin önündeki basamaklarda oturuyordu. Tom bahçedeydi; kroket toplarını neşeyle kaleye atıyordu.</p>

    <p><em>Vakit geldi,</em> diye yazdı Nick.</p>

    <p>Stu alçak sesle konuşarak onu bir daha hipnotize edip etmeyeceklerini sordu. Nick başını iki yana salladı.</p>

    <p>“Güzel,” dedi Ralph. “Bir daha yapabileceğimi sanmıyordum zaten.” Sesini yükselterek, “Tom!” dedi. “Hey Tommy! Buraya gel!”</p>

    <p>Tom sırıtarak koşup geldi.</p>

    <p>“Gitme vakti geldi Tommy,” dedi Ralph.</p>

    <p>Tom’un gülümsemesi silinir gibi oldu. Havanın kararmakta olduğunu yeni fark ediyordu sanki.</p>

    <p>“Gitmek mi? Şimdi mi? Olmaz! Hava karardığında Tom uyumaya gider. A-Y, uyku böyle yazılır. Tom karanlıkta dışarı çıkmayı sevmez. Öcüler yüzünden. Tom... Tom...”</p>

    <p>Sustu ve diğerleri huzursuzca ona baktı. Tom’un yüzü donup kalmıştı. Sonra geri döndü... ama her zamanki şekilde değil. Ani bir kavrayış ifadesi yoktu, bu kez yavaş, isteksiz, hatta üzgünce geri gelmişti.</p>

    <p>“Batıya mı gideceğim?” diye sordu. “<em>Bunun</em> mu vakti geldi?”</p>

    <p>Stu elini Tom’un omzuna koydu. “Evet Tom, yapabilirsen.”</p>

    <p>“Yola çıkacağım.”</p>

    <p>Ralph boğulurcasına bir ses çıkararak bir şeyler mırıldandı ve bahçede dolanmaya başladı. Tom bunu fark etmemiş gibiydi. Bakışları Stu ve Nick arasında gidip geliyordu.</p>

    <p>“Gece ilerle, gündüz uyu,” dedi Tom alacakaranlıkta yavaşça. “Ve fili gör.”</p>

    <p>Nick başını salladı.</p>

    <p>Ralph, Tom’un sırt çantasını alıp getirdi. Tom çantayı sırtına rüyadaymış gibi yavaş hareketlerle astı.</p>

    <p>“Dikkatli ol Tom,” dedi Ralph boğuk sesle.</p>

    <p>“Dikkatli. Aman, evet.”</p>

    <p>Stu, Tom’a tek kişilik bir çadır vermelerinin iyi olup olmayacağını düşündükten sonra vazgeçti. Küçük de olsa çadır kurma işi onun için fazla karmaşıktı.</p>

    <p>“Nick,” diye fısıldadı Tom. “Bunu yapmaya gerçekten mecbur muyum?”</p>

    <p>Nick kolunu omzuna atarak başını yavaşça salladı.</p>

    <p>“Peki.”</p>

    <p>“Dört şeritli otoyoldan ayrılma Tom,” dedi Larry. “70 yazan. Ralph motosikletiyle seni o yolun başına kadar götürecek.”</p>

    <p>“Evet Larry.” Duraksadı. Ralph evin arka tarafından çıkıp gelmişti. Mendiliyle gözlerini siliyordu.</p>

    <p>“Hazır mısın Tom?” diye sordu boğuk bir sesle.</p>

    <p>“Nick? Burası döndüğümde hâlâ benim evim olacak mı?”</p>

    <p>Nick başını hararetle salladı.</p>

    <p>“Tom evini seviyor. Aman, evet.”</p>

    <p>“Sevdiğini biliyoruz Tommy.” Stu’nun boğazına bir yumru oturmuştu.</p>

    <p>“Tamam. Hazırım. Kiminle gidiyorum?”</p>

    <p>“Benimle Tom,” dedi Ralph. “70. Otoyol’a kadar hatırladın mı?”</p>

    <p>Tom başını salladı ve Ralph’in motosikletine doğru yürüdü. Omuzları çöken Ralph, onu izledi. Şapkasındaki tüy bile hüzünle eğilmiş gibiydi. Motosiklete binip çalıştırdı. Ardından Broadway’e çıkıp doğuya döndüler. Geride kalan üç kişi, motosikletin mor alacakaranlıkta sadece farının aydınlığıyla seçilebilen bir siluete dönüşmesini seyretti. Ardından tamamen gözden kayboldular.</p>

    <p>Nick başı öne eğik, elleri cebinde yürümeye başladı. Stu, onun yanına gidecek oldu, ama Nick başını neredeyse öfkeli bir ifadeyle iki yana sallayarak kalmasını işaret etti. Stu, Larry’nin yanına döndü.</p>

    <p>“Ve gitti,” dedi Larry ve Stu başını kasvetle salladı.</p>

    <p>“Sence onu bir daha görebilecek miyiz Larry?”</p>

    <p>“Göremezsek bunun ağırlığını ömür boyu vicdanımızda taşıyacağız, belki Fran hariç, o Tom’u göndermeye en başından beri karşıydı.”</p>

    <p>“Nick’in yükü hepimizden ağır olacak,” dedi Stu.</p>

    <p>“Evet öyle.”</p>

    <p>Broadway’de yürüyerek koyulaşan gölgeler içinde kaybolan Nick’in ardından baktılar. Sonra dönüp bir dakika kadarda Tom’un karanlık evine baktılar.</p>

    <p>“Hadi gidelim,” dedi Larry sonra aniden. “İçerideki o doldurulmuş hayvanlar aklıma gelince bir tuhaf oldum.”</p>

    <p>İki adam oradan uzaklaştığı sırada Nick hâlâ başı öne eğik, ellen ceplerinde, Tom’un evinin yan tarafındaki bahçede dikiliyordu.</p>

    <p class="paragraf">Yeni doktor George Richardson, Dakota Ridge Tıp Merkezi’ne yerleşmişti, çünkü tıbbi malzemeler, geniş ilaç stoku ve ameliyathaneleri olan Boulder Şehir Hastanesi’ne en yakın olan oydu.</p>

    <p>28 Ağustos’ta düzenini iyice kurmuş, işini yapmaya başlamıştı. Dick Ellis ve Laurie Constable, ona yardım ediyordu. Dick tıbbi görevinden ayrılmayı istemiş, ama isteği reddedilmişti. “Gayet iyi bir iş çıkarıyorsun,” demişti Richardson. “Pek çok şey öğrenmişsin, daha da öğreneceksin. Ayrıca yalnız başa çıkamayacağım kadar çok iş var. Bir iki ay içinde başka bir doktor daha gelmezse kafayı yeriz. Bu yüzden tebrikler Dick, bölgenin ilk sağlık görevlisi oldun. Ona bir öpücük ver Laurie.”</p>

    <p>Laurie söyleneni yapmıştı.</p>

    <p>Fran o gün saat on birde bekleme salonundan içeri girdi. Etrafına merakla ve huzursuzca bakındı. Laurie masanın gerisinde oturmuş <em>Ladies’ Home Journal</em>’ın eski bir sayısını okuyordu.</p>

    <p>“Merhaba Fran,” dedi onu görünce ayağa fırlayarak. “Geleceğini tahmin ediyordum. George şu an Candy Jones ile içeride ama işinin fazla uzun süreceğini sanmıyorum. Nasılsın?”</p>

    <p>“Oldukça iyiyim, teşekkürler,” dedi Fran. “Galiba...”</p>

    <p>Muayene odalarından birinin kapısı açıldı ve Candy Jones peşinde kadife pantolon ve göğsünde timsah logosu olan spor bir gömlek giymiş uzun boylu bir adamla dışarı çıktı. Candy elindeki pembe sıvıyla dolu şişeye şüpheyle bakıyordu.</p>

    <p>“Bu olduğundan emin misiniz?” diye sordu Richardson’a inanmazca. “Daha önce hiç başıma gelmemişti. Bağışıklı olduğumu sanıyordum.”</p>

    <p>“Değilsin, eminim,” dedi George sırıtarak. “Nişasta banyolarını unutma ve yüksek otlardan uzak durmaya bak.”</p>

    <p>Kadın hüzünle gülümsedi. “Jack’te de var. Onun da gelmesi gerekiyor mu?”</p>

    <p>“Hayır ama nişasta banyolarını ailece yapabilirsiniz.”</p>

    <p>Candy başını hüzünlü bir şekilde salladıktan sonra Fran’i fark etti. “Selam Fran. Kız nasıl?”</p>

    <p>“İyi, sen nasılsın?”</p>

    <p>“Berbat.” Candy elindeki şişeyi kaldırıp etiketindeki yazıyı gösterdi: CALADRYL. “Zehirli sarmaşık. Nerede başıma geldiğini <em>tahmin</em> edemezsin.” Yüzü aydınlandı. “Ama <em>Jack’in</em> başına nerede geldiğini bileceğinden eminim.”</p>

    <p>Kadının ardından şaşkınca baktılar. Sonra George konuştu. “Bayan Goldsmith değil mi? Özgür Bölge Kurulu’ndan. Tanıştığımıza memnun oldum.”</p>

    <p>Fran elini uzattı. “Sadece Fran deyin lütfen. Ya da Frannie.”</p>

    <p>“Pekâlâ Frannie. Sorun nedir?”</p>

    <p>“Hamileyim,” dedi Fran. “Ve ölesiye korkuyorum.” Ardından birdenbire gözyaşlarına boğuldu.</p>

    <p>George kolunu Fran’in omzuna doladı. “Laurie, beş dakika sonra sana ihtiyacım olacak.”</p>

    <p>“Tamam doktor.”</p>

    <p>George onu muayene odasına aldı ve siyah minderli masaya oturttu.</p>

    <p>“Şimdi. Bu gözyaşlarının sebebini sorabilir miyim? Sorun Bayan Wentworth’ün ikizleri mi?”</p>

    <p>Frannie başını mutsuzca salladı.</p>

    <p>“Çok zor bir doğumdu Fran. Anne sigara tiryakisiydi. Bebeklerin kilosu ikizler için bile çok azdı. Doğum akşam vakti, aniden başladı. Otopsi yapma fırsatım olmadı. Regina Wentworth şu an grubumuzdaki birkaç kadınla birlikte kalıyor. Şu an bulunduğu ruh halinden yakında çıkacağını tahmin ediyorum, <em>umuyorum.</em> Ama şunu söyleyebilirim, o bebekler daha dünyaya gelmeden dezavantajlı durumdaydı. Ölümlerine <em>herhangi bir şey</em> sebep olmuş olabilir.”</p>

    <p>“Süpergrip dahil.”</p>

    <p>“Evet, o dahil.”</p>

    <p>“Öyleyse bekleyip görmekten başka yapabileceğimiz bir şey yok.”</p>

    <p>“Bak o konuda yanılıyorsun. Şimdi seni dikkatle muayene edeceğim. Seni ve diğer hamile kadınları; bundan sonra hamile kalacakları doğuma kadar her adımda izleyeceğim. General Electric’in bir sloganı vardı. ‘En Önemli Ürünümüz İlerlemedir.’ Özgür Bölge’de en önemli ürünümüz bebekler ve buna uygun bir şekilde muamele görecekler.”</p>

    <p>“Ama emin olamıyoruz.”</p>

    <p>“Öyle. Ama iyimserliğini kaybetme Fran.”</p>

    <p>“Deneyeceğim.”</p>

    <p>Kapı hafifçe tıklatıldı ve ardından Laurie içeri girdi. George’a bir form uzattı ve o da Fran’e geçmişte geçirdiği bir hastalık ya da ciddi bir şekilde yaşadığı sağlık sorunu var mı diye sorular sormaya başladı.</p>

    <p class="paragraf">George muayene sona erdiğinde diğer odada bir işi olduğu için onu bir süre yalnız bıraktı. Fran giyinirken Laurie, onunla kaldı.</p>

    <p>Bluzunun düğmelerini iliklerken Laurie, “Sana imreniyorum,” dedi usulca. “Tüm belirsizliklere rağmen, Dick ile çocuk sahibi olmak için deliler gibi uğraşıyoruz. Gerçekten çok komik, eskiden işe giderken yakama SIFIR NÜFUS rozeti takardım. Sıfır nüfus <em>artışı</em> anlamına geliyordu elbette ama şimdi düşününce ürperiyorum. Ah, Frannie, seninki <em>ilk</em> olacak. Ve iyi olacağını biliyorum. İyi olmak <em>zorunda.</em>”</p>

    <p>Fran sadece gülümseyip başını sallamakla yetindi. Laurie’ye kendininkinin ilk <em>olmadığını</em> hatırlatmak istememişti.</p>

    <p>Bayan Wentworth’ün ikizleri ilkti.</p>

    <p>Ve ölmüşlerdi.</p>

    <p class="paragraf">“İyi,” dedi George yarım saat sonra.</p>

    <p>Fran önce ne dediğini anlamayarak sorarcasına kaşlarını kaldırdı.</p>

    <p>“Bebek. Gayet iyi.”</p>

    <p>Fran bir kâğıt mendil aldı ve sıkıca tuttu. “Kıpırdadığını hissetmiştim... ama üstünden epey zaman geçti. O günden beri hiç hareket etmedi. Çok korktum...”</p>

    <p>“Bebek hayatta ama hareket ettiğini hissettiğini sanmıyorum. Muhtemelen gazdı.”</p>

    <p>“Bebekti,” dedi Fran usulca.</p>

    <p>“Eh, o zamankini bilemem ama önümüzdeki günlerde bebeğin hareketlerini bol bol hissedeceksin. Doğum ocak ortasında olacak gibi görünüyor. Kulağa nasıl geliyor?”</p>

    <p>“Güzel.”</p>

    <p>“İyi besleniyor musun?”</p>

    <p>“Evet, sanırım, elimden geleni yapıyorum.”</p>

    <p>“Güzel. Artık mide bulantısı yok, değil mi?”</p>

    <p>“Yok. İlk zamanlarda oluyordu ama geçti.”</p>

    <p>“Harika. Yeterince egzersiz yapıyorsun, değil mi?”</p>

    <p>Kâbus gibi bir an, kendini babasının mezarını kazarken gördü. Gözlerini kırpıştırarak bu görüntüyü zihninden uzaklaştırdı. Birlikte bira içmişlerdi. Bir başka hayatta. “Evet, yapıyorum.”</p>

    <p>“Kilo aldın mı?”</p>

    <p>“İki buçuk kilo civarı.”</p>

    <p>“Güzel. Altı kilo daha alabilirsin; bugün cömertliğim üstümde.”</p>

    <p>Frannie gülümsedi. “Doktor sizsiniz.”</p>

    <p>“Evet ve eskiden kadın doğum bölümündeydim. Yani emin ellerdesin. Doktorunun tavsiyelerine uyduğun sürece sorun yaşamazsın. Şimdi, gelelim bisikletlere ve motosikletlere. Kasımın on beşinden sonra binmek yasak. Zaten o gün geldiğinde kimse bisiklete biniyor olmayacak. O soğukta pek akıl kârı değil. Sigara ya da içki içiyor musun?”</p>

    <p>“Hayır.”</p>

    <p>“Canın isterse ara sıra bir kadeh içebilirsin. Vitamin takviyesi vereceğim; kasabadaki herhangi bir eczanede bulabilirsin...”</p>

    <p>Frannie kahkahalara boğulunca George’un yüzünde şaşkın bir gülümseme belirdi.</p>

    <p>“Komik bir şey mi söyledim?”</p>

    <p>“Hayır, ama bulunduğumuz şartları düşününce bana komik geldi.”</p>

    <p>“Ah! Anladım. Eh, en azından ilaçların pahalılığından şikâyet etmeyiz, değil mi? Son bir şey Fran. Daha önce hiç rahim içi doğum kontrol aracı kullandın mı?”</p>

    <p>“Hayır, neden?” dedi Fran ve aklına Kara Adam’ın elbise askısıyla bebeğini tehdit ettiği rüyası geldi. Ürperdi. “Hayır,” dedi tekrar.</p>

    <p>“Güzel. Hepsi bu.” Ayağa kalktı. “Sana endişelenme demeyeceğim...”</p>

    <p>“Biliyorum,” dedi Fran. Gözlerindeki neşe yok olmuştu. “Demeyin zaten.”</p>

    <p>“Ama sana endişeyi en alt seviyede tutmaya çalışmanı tavsiye ediyorum. Annede aşırı endişe, salgıbezlerinde dengesizliğe yol açabilir ve bu bebek için iyi olmaz. Hamile kadınlara sakinleştirici yazmayı hiç sevmem ama eğer sen...”</p>

    <p>“Hayır, gerek yok,” dedi Fran, ama kızgın öğle güneşinin altına çıkarken Bayan Wentworth’ün ikizlerinin kaybolan cesetlerinin hamileliğinin geri kalanı boyunca bir an bile aklından çıkmayacağını biliyordu.</p>

    <p class="paragraf">Yirmi dokuz ağustosta üç grup geldi. Biri yirmi iki, biri on altı, sonuncusuysa yirmi beş kişiden ibaretti. Sandy DuChiens kurulun yedi üyesine de ulaştı ve Özgür Bölge nüfusunun o gün itibarıyla bini aştığını bildirdi.</p>

    <p>Boulder artık bir hayalet kasaba değildi.</p>

    <p class="paragraf">Nadine Cross ayın otuzu akşamı Harold’ın evinin bodrumunda durmuş, tedirgince onu izliyordu.</p>

    <p>Harold onunla tuhaf bir tür cinsel aktiviteye girmediği zamanlarda kendi özel bölgesine çekiliyor ve Nadine oradayken onu kontrol edemiyordu. Harold oradayken soğuk görünüyordu. Nadine’i, hatta kendini aşağılar gibiydi. Değişmeyen tek şey, Stuart Redman ve diğer kurul üyelerine duyduğu katıksız nefretti.</p>

    <p>Bodrumda bir hava hokeyi masası vardı ve Harold, masanın delikli yüzeyi üzerinde çalışıyordu. Yanında açık duran bir kitap vardı. En üst sayfada bir şema göze çarpıyordu. Harold önce şemayı bir süre inceliyor, sonra üzerinde çalıştığı cihaza dönüyor ve bir şeyler yapıyordu. Triumph motosiklet setinden aldığı aletler sağ elinin hemen altına düzenli bir şekilde dizilmişti. Küçük tel parçaları hokey masasının üstüne saçılmıştı.</p>

    <p>“Biliyor musun,” dedi Harold dalgınca. “Bence bir yürüyüşe çıksan iyi olur.”</p>

    <p>“Neden?” diye sordu Nadine içinde hafif bir kırgınlık hissederek. Harold’ın yüzünde gergin bir ifade vardı ve gülümsemiyordu. Nadine, Harold’ın niçin o kadar çok sırıttığını anlamıştı: Harold gülümsemediğinde deli gibi görünüyordu. Nadine öyle görünmekle kalmadığından, deli olduğundan şüpheleniyordu. Ya da yakındı.</p>

    <p>“Çünkü bu dinamitin ne kadar eski olduğunu bilmiyorum,” dedi Harold.</p>

    <p>“Nasıl yani?”</p>

    <p>“Eski dinamitler terler güzelim,” dedi Harold ve ona baktı. Suratı, söylediğini desteklemek istercesine ter içindeydi. “<em>Sızdırır</em> da denebilir. Ve sızdırdığı madde de saf nitrogliserin, yani dünyadaki en güvenilmez maddelerden biri. Eğer çok eskiyse, bu küçük Bilim Fuarı projesi bizi Flagstaff Dağı’nın tepesinden Oz Ülkesi’ne uçurur.”</p>

    <p>“Böyle ukalaca konuşmana gerek yok.”</p>

    <p>“Nadine! <em>Ma cherie!</em>”</p>

    <p>“Ne?”</p>

    <p>Harold ona buz gibi bir sükûnetle baktı. “Kapa çeneni.”</p>

    <p>Nadine sustu, ama istemesine rağmen yürüyüşe çıkmadı. Bu Flagg’in isteğiyse (ve cadı tahtası ona Flagg’in kurulun icabına bakmak için Harold’ı kullandığını söylemişti) dinamitin onlara zarar verme ihtimali yoklu. Çok eski bile olsa vaktinden önce patlamazdı... değil mi? Flagg her gelişme üzerinde kontrol sahibi miydi?</p>

    <p><em>Yeterince kontrol sahibi,</em> diye düşündü. <em>Yeterince.</em> Ama emin değildi ve huzursuzluğu giderek artıyordu. Evine tekrar gitmiş ve Joe’nun gitmiş olduğunu –bu kez temelli– görmüştü. Sonra Lucy’yi görmeye gitmiş, Harold’la yaşamaya başlamasından sonra Joe’nun (Lucy ondan Leo diye bahsediyordu elbette) “biraz gerilediğini” öğrenene dek soğuk muamelesine katlanmıştı. Lucy’nin bunun için onu suçladığı belliydi... Flagstaff Dağı’ndan çığ düşse veya bir deprem Pearl Sokağı’nı yarsa Lucy bunlar için yine Nadine’i suçlardı. Gerçi yakında Harold ve onu suçlamak için ellerinde geçerli sebep olacaktı. Yine de Joe’yu son bir kez görememiş... ona veda öpücüğü verememiş olmak onu çok üzmüştü. Harold ile Boulder’da kaldıkları sürenin sonuna iyice yaklaşmışlardı artık.</p>

    <p><em>Boş ver, bu yola girmişken onu hayatından tamamen çıkarmış olman daha iyi. Muhtemelen ona zarar verecektin... kendine de... çünkü Joe görür, duyar. Artık Joe olmasın. Ben de Nadine annesi olmayayım. Bundan böyle Leo olsun ve sonsuza dek öyle kalsın.</em></p>

    <p>Ama insafsız bir paradoks söz konusuydu. Özgür Bölge’deki insanların bir yıldan fazla ömrü kalmadığına inanıyordu ve çocuk da onlara dahildi. Flagg yaşamalarını istemiyordu...</p>

    <p><em>...itiraf et, alet olan sadece Harold değil. Sen de öylesin. Bir keresinde salgın sonrası dünyasındaki en affedilmez günahın can almak, cinayet olduğunu söyleyen sen...</em></p>

    <p>Birdenbire dinamitin eski olmasını ve patlayıp ikisini birden havaya uçurmasını dilemeye başladı. Merhametli bir son olurdu. Ardından daha sonra, dağların ötesine geçtiklerinde olacakları düşündü ve karnında o eski, kaygan sıcaklığı hissetti.</p>

    <p>“İşte,” dedi Harold alçak sesle. Cihazı bir Hush Puppies kutusuna yerleştirdi ve kenara koydu.</p>

    <p>“Oldu mu?”</p>

    <p>“Evet. Oldu.”</p>

    <p>“Çalışacak mı?”</p>

    <p>“Deneyip görmek ister miydin?” Sesi iğneleyiciydi, ama Nadine aldırmadı. Harold’ın gözleri artık aşina olduğu o çocuksu açlıkla vücudunu süzüyordu. O uzak yerden, Nadine’in okuyup gevşek şömine taşının altına dikkatsizce geri koyduğu güncesindekileri yazdığı yerden dönmüştü. Artık onunla başa çıkabilirdi. Şimdi Harold’ın konuşması alelade cümlelerden ibaretti.</p>

    <p>“Önce kendimi okşamamı izlemek ister misin?” diye sordu. “Dün geceki gibi?”</p>

    <p>“Tamam,” dedi Harold. “Olur.”</p>

    <p>“Hadi yukarı çıkalım.” Gözlerini süzerek baktı. “Önce ben.”</p>

    <p>“Tamam,” dedi Harold boğuk bir sesle. Kaşlarının üzerinde minik ter damlacıkları vardı ama bu kez sebep korku değildi. “Önce sen çık.”</p>

    <p>Nadine basamakları tırmanmaya başladı. Harold’ın bakışlarının üstündeki denizci kıyafetinin mini eteğinin altında olduğunu hissedebiliyordu. İç çamaşırı giymemişti.</p>

    <p>Kapı kapandı ve Harold’ın yaptığı cihaz, loş ışıktaki ayakkabı kutusunun içinde sessizce beklemeye devam etti. Pille çalışan bir Realistic telsiz setiydi. Arkası çıkarılmıştı. Sekiz dinamit çubuğu üzerine tellerle bağlanmıştı. Kitap hâlâ açık duruyordu. Boulder Halk Kütüphanesi’nden alınmıştı ve kapağında şöyle yazıyordu: <em>1965 Ulusal Bilim Fuarı Birincisi.</em> Şemada, kutudakine benzer bir telsize bağlanmış bir kapı zili görülüyordu. Altında şöyle yazıyordu: <em>1977 Ulusal Bilim Fuarı, Üçüncülük Ödülü, Rutland, Vermont’tan Brian Ball. Sihirli kelimeyi söyleyin ve on sekiz kilometre öteden zili çalın!</em></p>

    <p>Harold birkaç saat sonra aşağı indi, ayakkabı kutusunun kapağını kapattı ve dikkatle üst kata taşıdı. Mutfak dolabının üst rafına yerleştirdi. Ralph Brentner o gün Kalıcı Kurul’un bir sonraki toplantıya Chad Norris’i davet edeceğini söylemiş, Harold öylesine konuşur gibi toplantının ne zaman yapılacağını sormuştu. 2 Eylül demişti Ralph.</p>

    <p><em>2 Eylül.</em></p>
  </div>
</body>
</html>
