<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">Alacakaranlık, Bir Yaz Akşamı</h2>

    <p>Güneş batarken verandada oturmuş, Peter’ın bahçede neşeyle emeklemesini izliyorlardı. Stu oturma kısmı yılların ağırlığıyla içe göçmüş, bambu bir koltukta oturuyordu. Fran hemen solunda, sallanan sandalyedeydi. Lastikten yapılma salıncağın halka şeklindeki gölgesinin derinliksiz görüntüsü, günün yumuşak son aydınlığında bahçenin toprağına, Peter’ın sol tarafına düşüyordu.</p>

    <p>“Burada çok uzun bir süre yaşamış değil mi?” diye sordu Fran yumuşak sesle.</p>

    <p>“Hem de çok,” dedi Stu ve Peter’ı gösterdi. “Her tarafı toz toprak içinde kaldı.”</p>

    <p>“Suyumuz var. Tulumbası varmış. İhtiyacımız olan tek şey, çalışmaya hazırlamak. İhtiyaç duyduğumuz her şeye sahibiz Stuart.”</p>

    <p>Stu başını salladı ve daha fazla konuşmadı. Piposunu, derin nefesler çekerek yaktı. Peter hâlâ orada olduklarım görmek için dönüp onlara şöyle bir baktı.</p>

    <p>“Selam bebeğim,” dedi Stu ve el salladı.</p>

    <p>Peter yana devriliverdi. Sonra yine kalkıp bahçede emekleyerek geniş daireler çizmeye devam etti. Mısırlar arasında uzanan toprak yolun başında, önünde bir vinç düzeneği bulunan bir karavan vardı. Genellikle tali yolları kullanmışlardı, ama vinç yine de epey işlerine yaramıştı.</p>

    <p>“Yalnızlık hissediyor musun?” diye sordu Fran.</p>

    <p>“Hayır. Belki bir süre sonra hissederim.”</p>

    <p>“Bebek için korkuyor musun?” Henüz dümdüz olan karnına hafifçe vurdu.</p>

    <p>“Hayır.”</p>

    <p>“Peter, onu kıskanacak.”</p>

    <p>“Bir süre sonra kabullenip benimser. Lucy’nin <em>ikizleri</em> oldu yahu.” Gökyüzüne bakıp gülümsedi. “İnanabiliyor musun?”</p>

    <p>“Bebekleri gördüm ya. Görmek inanmaktır, derler. Sence ne zaman Maine’de oluruz Stu?”</p>

    <p>Stu omuz silkti. “Temmuzun sonuna doğru. Yine de kışa hazırlık için bol bol vaktimiz olacak. Endişeli misin?”</p>

    <p>“Hayır,” dedi Fran ayağa kalkarken. “Şunun haline bak. Üstü başı leş gibi olmuş.”</p>

    <p>“Söylemiştim.”</p>

    <p>Stu, Fran’in verandanın basamaklarından inip bebeği kucağına almasını izledi. Abagail Ana’nın sık sık, uzun süreler boyunca oturduğu yerde oturarak önlerindeki hayatı düşündü. İyi olacağına inanıyordu. Bir zaman sonra, belki sırf çocukları yaşıtlarıyla tanışabilsin, onlar da evlenip çoluk çocuğa karışabilsin diye Boulder’a geri dönebilirlerdi. Ya da belki Boulder’ın bir bölümü onların yanına gelirdi. Ayrılmadan önce planları hakkında soru soran, hatta onları neredeyse sorguya çeken pek çok kişi olmuştu... ama gözlerindeki ifade öfke veya sitemden ziyade, özlemdi. Görünüşe bakılırsa başka yerlere gitmek isteyen sadece Fran ve Stu değildi. Eskiden hayatını gözlük satarak kazanan Harry Dunbarton, Minnesota’dan, Mark Zellman Hawaii’den bahsediyordu. Uçak kullanmayı öğrenip Hawaii’ye gitme hayalleri vardı.</p>

    <p>“Mark, canına mı susadın sen?” demişti Fran kızarak.</p>

    <p>Mark bunun üzerine sırıtarak, “Sanki sizin yaptığınız çok farklı Fran,” demişti.</p>

    <p>Sonra Stan Nogotny düşünceli bir ifadeyle güneye inmekten, belki birkaç sene Acapulco’da kalıp Peru’ya geçmekten bahsetmişti. “Bütün bu insanlar beni kıç tekmeleme yarışmasına tek bacakla katılmışım gibi tedirgin ediyor Stu,” demişti. “Bırak herkesi tanımayı, artık dışarı çıktığımda tanıdık birine rastlamıyorum bile. İnsanlar geceleri kapılarını kilitlemeye başladı... bana öyle bakmayın, doğru söylüyorum. Beni duyan on altı yıl Miami’de yaşadığıma ve kapımı her gece kilitlediğime hayatta inanmaz. Kahretsin! Bu alışkanlıktan kurtulmuş olmak çok hoşuma gidiyordu. Neyse, burası fazla kalabalık oldu. Acapulco fikri kafama iyice yattı. Janey’i bir ikna edebilsem...”</p>

    <p>Fran’in tulumbadan su çekmesini izleyen Stu, Özgür Bölge’nin dağılmasının o kadar da kötü olmayabileceğini düşündü. Glen Bateman’ın da böyle düşüneceğinden emindi. Amacına hizmet etti, diyecekti Glen. En iyisi daha geç olmadan ayrılmak...</p>

    <p>Neden geç olmadan?</p>

    <p>Eh, Hugh Petrella, Fran ile oradan ayrılmadan önce yapılan son kurul toplantısında yardımcılarının silah taşıması için izin istemiş ve kuruldan izin çıkmıştı. Fran ile Boulder’da geçirdikleri son haftalarda herkesin dilindeki konu buydu. Haziran başında sarhoş bir adam, şerif yardımcılarından biriyle yumruk yumruğa kavga ederek onu Pearl Caddesi’ndeki The Broken Drum adlı barın camından dışarı fırlatmıştı. Şerif yardımcısına otuzdan fazla dikiş atılması ve kan verilmesi gerekmişti. Petrella’ya göre yardımcısının bir silahı olsa, sarhoş adam asla böyle bir şey yapmaya cesaret edemezdi. Bunun üzerine cepheleşme olmuştu. Pek çok kişi (Stu da aralarındaydı) yardımcının silahı olsaydı olayın yaralı bir şerifle değil, ölü bir sarhoşla sonuçlanacağına inanıyordu.</p>

    <p>Şerif yardımcılarına silah verildikten sonra ne olur, diye sordu Stu kendine. Bunu takip eden doğal süreç nedir? Cevabı veren Glen Bateman’ın bilge sesi oldu. Daha büyük silahlar verilir. Ardından polis arabaları gelir. Şili’de ya da belki Kanada’da bir başka Özgür Bölge toplumu olduğu keşfedilir ve Hugh Petrella ne olur ne olmaz diye savunma bakanı olur. Sonra belki bir keşif grubu gönderilir, çünkü ne de olsa...</p>

    <p><em>Silahlar birilerinin alması için depolarda öylece bekliyor.</em></p>

    <p>“Hadi bebeği yatıralım,” dedi Fran basamakları çıkarken.</p>

    <p>“Tamam.”</p>

    <p>“Neden öyle hüzünlendin?”</p>

    <p>“Öyle mi yapmışım?”</p>

    <p>“Kesinlikle.”</p>

    <p>Parmaklarının ucuyla dudaklarının kenarlarını bir gülümseme oluşturacak şekilde kaldırdı. “Şimdi nasıl?”</p>

    <p>“Çok daha iyi. Yardım et de Peter’ı yatırayım.”</p>

    <p>“Memnuniyetle.”</p>

    <p>Onun ardından Abagail Ana’nın evine girerken Özgür Bölge’nin dağılmasının çok daha iyi olacağını düşündü. Organize olma aşamasını mümkün olduğunca ertelemek en iyisiydi. Bütün sorunlar organize olduktan sonra çıkıyordu. Polisler isimleri, gördükleri yüzleri hatırlayıp tanıdığı sürece silaha ihtiyaç duymuyordu.</p>

    <p>Fran bir gaz lambası yaktı ve içerisi yumuşak, sarı bir ışıkla doldu. Peter uykulu gözlerle onlara baktı. Oyun oynarken bitkin düşmüştü. Fran bebeğe pijamasını giydirdi.</p>

    <p><em>Tek yapabileceğimiz zaman kazanmak,</em> diye düşündü Stu. <em>Peter’ın hayatı, onun çocuklarının, hatta belki torunlarımın hayatı kadar. Belki 2100 yılına kadar, daha fazla olmayacağı muhakkak. Belki o kadar bile sürmez. Zavallı Tabiat Ana’nın kendine gelebilmesi için biraz zaman. Dinlenme dönemi.</em></p>

    <p>“Ne dedin?” diye sordu Fran ve Stu, onun mırıldanmakta olduğunu fark etti.</p>

    <p>“Dinlenme dönemi,” diye tekrar etti.</p>

    <p>“Bu ne demek şimdi?”</p>

    <p>“Her şey,” dedi Stu ve Frannie’nin elini tuttu.</p>

    <p>Peter’a bakarak düşündü: <em>Belki ona olanları anlatırsam o da kendi çocuklarına anlatır. Onları uyarır. Sevgili çocuklar, oyuncaklar ölüm demektir, yangın, radyasyon zehirlenmesi ve insanı boğup öldüren salgınlardır. Bu oyuncaklar çok tehlikelidir; yapıldıkları sırada insanların zihnindeki şeytan, Tanrı’nın ellerini yönlendirdi. Lütfen bu oyuncaklarla oynamayın çocuklar. Hiçbir zaman oynamayın. Bu felaket yine yaşanmasın. Lütfen... lütfen bu olanlardan ders alın. Bu boş dünya, önünüzde canlı bir örnek olsun.</em></p>

    <p>“Frannie,” dedi ve onu çevirip gözlerine baktı.</p>

    <p>“Evet Stuart?”</p>

    <p>“Sence... sence insanlar yaşananlardan ders alacak mı?”</p>

    <p>Fran konuşmak için ağzını açtı, tereddüt etti ve tekrar kapadı. Gaz lambasının alevi titreşti. Gözleri masmavi görünüyordu.</p>

    <p>“Bilmiyorum,” dedi sonunda. Cevabından hoşlanmamış gibiydi; daha fazlasını söylemek, ilk cevabını açmak istedi, ama yine aynı şeyi söylemekten ötesini yapamadı:</p>

    <p><em>“Bilmiyorum.”</em></p>
  </div>
</body>
</html>
