<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">77. Bölüm</h2>

    <p>George Richardson ve Dan Lathrop içeri girdiğinde Stu, Fran’in yatağının yanına çektiği sandalyede oturuyordu. Fran hemen Stu’nun elini tuttu ve neredeyse acıtacak kadar sıktı. Yüzünde derin çizgiler belirmişti ve Stu, Fran’in yaşlandığında nasıl olacağını bir anlığına gördü; bir an için Abagail Ana’ya benzemişti.</p>

    <p>“Stu,” dedi George. “Dönüş maceranı duydum. Mucizevi. Seni gördüğüme ne kadar sevindim anlatamam. Hepimiz çok mutlu olduk.” George elini sıktıktan sonra onu, Dan Lathrop’la tanıştırdı.</p>

    <p>“Las Vegas’ta bir patlama olduğunu duyduk,” dedi Dan. “Olaya bizzat tanık oldun mu?”</p>

    <p>“Evet.”</p>

    <p>“Buradakiler nükleer bir patlama olduğunu düşünüyor. Doğru mu?”</p>

    <p>“Evet.”</p>

    <p>George başını salladı ve konuyu kapatmış görünerek Fran’e döndü.</p>

    <p>“Kendini nasıl hissediyorsun?”</p>

    <p>“İyiyim. Stu geri döndüğü için mutluyum. Bebeğim nasıl?”</p>

    <p>“Aslında,” dedi Lathrop. “Bu yüzden buradayız.”</p>

    <p>Fran başını salladı. “Öldü, değil mi?”</p>

    <p>George ve Dan bakıştılar. “Frannie, beni dikkatle dinlemeni ve söylediklerimi yanlış anlamamanı istiyorum...”</p>

    <p>“Öldüyse söyleyin gitsin!” dedi Fran neredeyse histerik bir halde.</p>

    <p>“Fran,” dedi Stu.</p>

    <p>“Peter iyileşiyor gibi görünüyor,” dedi Dan Lathrop sakince.</p>

    <p>Odayı bir an şaşkın bir sessizlik sardı. Yastığa yayılmış kestane rengi saçlarının çevrelediği yüzü solmuş olan Fran, Dan’e saçma sapan bir şiir okumaya başlamış gibi baktı. Biri –ya Laurie Constable ya da Marcy Spruce– odaya şöyle bir bakıp geçti. Stu bu anı ömrü boyunca unutmayacaktı.</p>

    <p>“Ne?” diye fısıldadı Fran sonunda.</p>

    <p>“Fazla ümitlenmemelisin,” dedi George.</p>

    <p>“Dedin ki... iyileşiyormuş,” dedi Fran. Yüzünde hâlâ şaşkınlık vardı.</p>

    <p>Bebeğinin öleceğini kabullenmiş olduğunu o ana dek fark etmemişti.</p>

    <p>“Dan de, ben de salgın sırasında binlerce vaka gördük Fran... fark ettiysen ‘tedavi ettik’ demedim, çünkü ne kadar uğraşırsak uğraşalım hiçbir hastaya süpergribin gidişatını etkileyecek bir müdahalede bulunamadık. Haksız mıyım Dan?”</p>

    <p>“Doğru söylüyorsun.”</p>

    <p>Fran’in kaşlarının arasında, Stu’nun ilk olarak New Hampshire’da onunla tanışmasından saatler sonra gördüğü dediğim-dedik-çizgisi belirdi. “Tanrı aşkına, sadede gelecek misiniz?”</p>

    <p>“Geleceğim ama dikkatli olmak zorundayım ve <em>olacağım</em> da,” dedi George. “Söz konusu olan oğlunun hayatı. Bana baskı yapmana izin vermeyeceğim. Düşünce akışımızı anlamanı istiyorum. Şimdi, bize göre Kaptan Trips, değişken-antijen. Eskiden her gribin ayrı bir antijeni vardı, bu yüzden aşılara rağmen iki üç yılda bir tekrar kendini gösteriyordu. A-tipi bir grip salgını olurdu, mesela Hong Kong gribi... ve buna karşı aşı olunurdu. İki yıl sonra ise B-tipi bir grip ortaya çıkar ve buna karşı aşı olunmadığı takdirde yakalanılabilirdi.”</p>

    <p>“Hastalığa yakalanılsa bile iyileşilirdi,” diye araya girdi Dan. “Çünkü vücut, er geç defetmek için gereken antikorları üretirdi. Bedenimiz, griple baş edebilmek için değişime uğrardı. Ama Kaptan Trips’te, vücut ne zaman savunma pozisyonunu alsa değişen, gribin <em>kendisi</em> oluyordu. Bu yönüyle vücudumuzun aşina olduğu malum grip türlerinden daha çok, AIDS ile benzerlik gösteriyor. Ve tıpkı AIDS gibi vücut tükenene kadar şekil değiştiriyor ve sonuç, kaçınılmaz bir şekilde ölüm oluyor.”</p>

    <p>“Peki biz neden yakalanmadık?” diye sordu Stu.</p>

    <p>“Bilmiyoruz,” dedi George. “Muhtemelen hiçbir zaman da öğrenemeyeceğiz. Emin olduğumuz tek şey, hastalığın bağışıklı olanlara hiç bulaşmadığı. Yani önce hastalanıp sonra iyileşmek gibi bir durum yok. Ve bu noktada konu Peter’a geliyor. Dan?”</p>

    <p>“Evet. Kaptan Trips’in en belirgin özelliklerinden biri, hastanın <em>neredeyse</em> iyileşmiş görünüp aslında hiçbir zaman <em>tamamen</em> iyileşmemesiydi. Şimdi bu bebek, Peter, doğumundan kırk sekiz saat sonra hastalandı. Kaptan Trips olduğuna kesinlikle şüphe yoktu, semptomlar klasikti. Ama George ile aşina olduğumuz ve süpergribin dördüncü ve son evresinde ortaya çıkan çene altı renk değişimi Peter’da <em>görülmedi.</em> Diğer yandan gerileme süreçleri giderek daha uzun oluyor.”</p>

    <p>“Anlamadım,” dedi Fran. “Yani ne...”</p>

    <p>“Grip ne zaman değişse, Peter’ın vücudu da değişip ona direniyor,” dedi George. “Nüksetmesi teknik olarak mümkün, ama en kritik olan nihai safhaya hiç girmedi. Hastalıktan kurtuluyor gibi görünüyor.”</p>

    <p>Odada bir an mutlak sessizlik oldu.</p>

    <p>“Çocuğuna senden yarı bağışıklık geçmiş Fran,” dedi Dan. “Hastalığa yakalandı, ama artık yenebileceğini düşünüyoruz. Teorimize göre Bayan Wentworth’ün ikizleri için de aynı durum söz konusuydu ama ihtimaller çok daha radikal bir şekilde aleyhlerine oldu. Ben hâlâ süpergripten değil, süpergribin yarattığı komplikasyonlar sonucu ölmüş olabileceklerini düşünüyorum. Arada sadece bir nüans olduğunu biliyorum ama bu, hayati bir fark olabilir.”</p>

    <p>“Peki ya bağışıklığı olmayan erkeklerden hamile kalan diğer kadınlar?” diye sordu Stu.</p>

    <p>“Bebeklerinin aynı ıstıraplı süreçten geçmesine tanık olacaklarını düşünüyoruz,” dedi George. “Ve bebeklerden bazıları ölebilir, Peter bir süre ölümün kıyısında gezdi ve bildiğimiz kadarıyla bu tekrarlanabilir. Ama çok kısa bir süre sonra Özgür Bölge’deki bütün bebeklerin bağışıklığı olan anne babalardan olacağı noktaya geleceğiz. Bu arada Peter’ın durumunu yakından takip edeceğiz.”</p>

    <p>“Ve teselli olacak mı bilmem ama tek takip eden biz olmayacağız,” diye ekledi Dan. “Peter tüm Özgür Bölge’nin evladı sayılır.”</p>

    <p>“Yaşamasını istiyorum, çünkü o benim çocuğum ve onu çok seviyorum,” diye fısıldadı Fran. Stu’ya baktı. “Ve eski dünyayla aramda bir bağlantı o. Benden çok Jess’e benziyor ve buna seviniyorum. Doğru olan buymuş gibi geliyor. Anlıyor musun aşkım?”</p>

    <p>Stu başını salladı ve aklına garip bir düşünce geldi... Hap, Norm Bruett ve Vic Palfrey ile oturup birer bira içmeyi, Vic’in iğrenç kokulu ev yapımı sigaralarını sarmasını izlemeyi ve onlara her şeyi anlatmayı çok isterdi. Ona hep Sessiz Stu derlerdi; ağzı bokla dolu olsa bile bok demez derlerdi. Ama şimdi olsa onlarla bıktırana kadar, gece gündüz konuşurdu. Gözlerinin yaşlarla dolduğunu hissederek körlemesine Fran’in eline uzandı.</p>

    <p>“Vizitemiz henüz bitmedi,” dedi George ayağa kalkarak. “Ama gözümüz Peter’ın üstünde olacak Fran. Emin olduğumuzda sen de bileceksin.”</p>

    <p>“Emzirmeye ne zaman başlayabilirim?” diye sordu Fran.</p>

    <p>“Bir hafta sonra,” dedi Dan.</p>

    <p>“Ama bir hafta çok uzun!”</p>

    <p>“İnan hepimiz için öyle olacak. Özgür Bölge’de altmış bir hamile kadın var ve dokuzu, süpergripten önce hamile kalmış. Onlara daha da uzun gelecek. Stu? Seninle tanıştığıma memnun oldum.” Dan elini uzattı ve tokalaştılar. İşini yapmak için sabırsızlandığı belli oluyordu. Daha fazla oyalanmadan çıktı.</p>

    <p>George, Stu’nun elini sıktı. “Sanırım seninle en geç yarın öğleden sonra görüşürüz. Laurie’ye ne zaman müsait olduğunu söyle yeter.”</p>

    <p>“Ne için?”</p>

    <p>“Bacağın,” dedi George. “Kötü, değil mi?”</p>

    <p>“Çok kötü değil.”</p>

    <p>“Stu?” dedi Fran doğrularak. “Bacağına ne oldu?”</p>

    <p>“Kırılmış, kötü kaynamış ve fazla yüklenilmiş,” dedi George. “Pek iç açıcı görünmüyor. Ama halledilemeyecek bir şey değil.”</p>

    <p>“Eh...” dedi Stu.</p>

    <p>“Eh meh deme bana! Göster de bakayım Stuart!” Dediğim-dedik-çizgisi yine belirmişti.</p>

    <p>“Sonra,” dedi Stu.</p>

    <p>George ayağa kalktı.</p>

    <p>“Laurie’yle konuş olur mu?”</p>

    <p>“Konuşacak,” dedi Frannie.</p>

    <p>Stu sırıttı. “Tamam. Patroniçe öyle buyurdu.”</p>

    <p>“Aramıza döndüğüne çok sevindim,” dedi George. Dudaklarının gerisinde binlerce soru varmış gibiydi. Başını hafifçe iki yana salladıktan sonra çıktı ve kapıyı ardından kapattı.</p>

    <p>“Yürüyüşünü göreyim,” dedi Frannie. Kaşlarının arasında hâlâ dediğim-dedik-çizgisi vardı.</p>

    <p>“Frannie...”</p>

    <p>“Hadi, görmek istiyorum.”</p>

    <p>Stu odada birkaç adım attı. Bir denizcinin fırtınanın ortasında güvertede yürümesini andırıyordu. Tekrar ona döndüğünde ağlamakta olduğunu gördü.</p>

    <p>“Ah, Frannie. Ağlama güzelim.”</p>

    <p>“Elimde değil,” dedi Fran ve yüzünü ellerine gömdü.</p>

    <p>Stu yanına oturup ellerini çekti. “Evet, elinde.”</p>

    <p>Fran, ona yaşlarla parlayan gözlerle baktı. “O kadar çok insan öldü ki... Harold, Nick, Susan... ya Larry? Ve Glen ile Ralph?”</p>

    <p>“Bilmiyorum.”</p>

    <p>“Lucy ne diyecek? Bir saate kadar burada olur. Her gün geliyor. Dört aylık hamile. Stu, sana sorduğunda...”</p>

    <p>“Öldüler,” dedi Stu daha çok kendi kendisiyle konuşarak. “Gözlerimle görmedim ama içimden bir ses öyle söylüyor.”</p>

    <p>“Öyle deme,” diye yalvardı Fran. “Lucy geldiğinde öyle söyleme. Yıkılır.”</p>

    <p>“Bence onlar kurbandı. Tanrı daima kurban ister. Ellerinde onların kanı vardır. Neden peki? Bilmiyorum. Çok zeki bir adam değilim. Belki bunların hepsine biz sebep olduk. Tek bildiğim bombanın burada değil orada patladığı ve bir süreliğine güvende olduğumuz. Kısa bir süre.”</p>

    <p>“Flagg öldü mü? Gerçekten artık yok mu?”</p>

    <p>“Bilmiyorum. Bence... ona karşı tetikte olmalıyız. Ve yakında Kaptan Trips gibi virüslerin üretildiği yeri bulup gömmeli ve dua etmeliyiz. Hepimiz için.”</p>

    <p class="paragraf">Stu geç saatlerde, gece yarısından hemen önce, Fran’in oturmakta olduğu tekerlekli sandalyeyi hastane koridorunda itiyordu. Laurie Constable da yanlarında yürüyordu. Fran, Stu’ya hemen bir randevu aldırmıştı.</p>

    <p>“Tekerlekli sandalyeye senin daha çok ihtiyacın varmış gibi görünüyor Stu Redman,” dedi Laurie.</p>

    <p>“Şu an beni hiç rahatsız etmiyor,” dedi Stu.</p>

    <p>Pembe ve mavi renklere boyanmış büyükçe bir odanın geniş camı önünde durdular. İçerideki beşiklerden sadece biri doluydu. Ön sırada bir beşikti.</p>

    <p>Stu büyülenmiş gibi baktı.</p>

    <p>GOLDSMITH REDMAN, PETER yazıyordu beşiğin önüne iliştirilmiş olan kartta. ERKEK. D. A. 3 K 500 G. A. FRANCES GOLDSMITH, ODA 209 B. JESSE RIDER (Ö.)</p>

    <p>Peter ağlıyordu.</p>

    <p>Minicik ellerini yumruk yapmıştı. Suratı kızarmıştı. İnanılmaz gürlükte, simsiyah saçları vardı. Gözleri maviydi ve bütün çektiklerinin sorumlusu Stu’ymuş gibi doğruca ona dikilmişlerdi.</p>

    <p>Kaşlarının arasında incecik bir çizgi vardı... dediğim-dedik-çizgisi.</p>

    <p>Frannie yine ağlıyordu.</p>

    <p>“Ne oldu Frannie?”</p>

    <p>“Bütün bu boş beşikler,” dedi Fran hıçkırarak. “Bu çok yanlış. Bebeğim tek başına. Ağladığına şaşmamalı Stu. Çok yalnız baksana. Tanrım, tüm bu boş beşikler...”</p>

    <p>“Yalnızlığı uzun sürmeyecek,” dedi Stu ve kolunu Fran’in omzuna attı. “Ve bana, önüne ne çıkarsa çıksın gayet iyi başa çıkacakmış gibi görünüyor. Ya sence Laurie?”</p>

    <p>Ama Laurie ikisini baş başa bırakıp gitmişti.</p>

    <p>Stu bacağı acısa da Frannie’nin yanında diz çöküp ona sarıldı ve yüzlerinde büyülenmişlik ifadesiyle Peter’a, dünyaya gelen ilk bebekmiş gibi baktılar. Peter bir süre sonra minik ellerini göğsüne bastırarak uykuya daldı. Uyurken onu seyretmeye devam ettiler... ve nasıl orada olabildiğini merak ettiler.</p>
  </div>
</body>
</html>
