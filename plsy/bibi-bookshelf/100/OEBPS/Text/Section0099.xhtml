<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">74. Bölüm</h2>

    <p>Stu şafak vakti bölük pörçük uykusundan, Kojak yanı başında yatıyor olmasına rağmen titreyerek uyandı. Sabah havası serindi ama Stu titremesine rağmen yanıyordu. Ateşi vardı.</p>

    <p>“Soba gibi yanıyorum,” diye mırıldandı ve Kojak, ona baktı. Kuyruğunu salladıktan sonra koşarak uzaklaştı. Bir parça kuru dal getirip Stu’nun ayaklarının dibine bıraktı.</p>

    <p>“Sopa demedim, soba dedim, ama bu da işime yarar,” dedi Stu köpeğe. Tekrar gönderip bir düzine kadar dal toplattı. Kısa süre sonra güzel bir ateş yakmıştı. Ateşin dibindeydi, yüzünden aşağı ter süzülüyordu ama buna rağmen üşüyordu. Trajikomikti. Grip ya da ona çok benzer bir şeye yakalanmıştı. Glen, Larry ve Ralph’in gidişinden iki gün sonra yakalanmıştı. Sonraki iki gün ise grip onu değerlendirmeye almış gibiydi –yerleşmeye değer mi değmez mi? Görünüşe bakılırsa sınavı geçmişti. Her geçen saat kendini daha kötü hissediyordu. Bu sabah ise daha da kötüleşmişti.</p>

    <p>Stu ceplerindeki ıvır zıvır arasında kısalmış bir kurşunkalem, küçük bir bloknot (bir zamanlar hayati önem verdiği Özgür Bölge idaresiyle ilgili meseleler artık gözüne aptalca görünüyordu) ve anahtarlığını bulmuştu. Anahtarlığına son birkaç gün içinde sık sık bakmış ve yarattığı güçlü üzüntü ve nostalji hissi karşısında şaşkına dönmüştü. Anahtarlardan biri, dairesine aitti. Bir diğeri, soyunma odasındaki dolabının anahtarıydı. Bir başkası, pek çok yeri paslanmış olan 1977 model Dodge’unun yedek anahtarıydı ve bildiği kadarıyla hâlâ Arnette’teki Thompson Sokağı’nda 31 numaralı apartmanın arkasında park edilmiş halde duruyordu.</p>

    <p>Anahtarlıkta bir adres kartı da vardı. Üzerinde STU REDMAN, THOMPSON SOKAĞI NO: 31 - TEL: (713) 555-6283 yazıyordu. Anahtarları halkadan çıkarıp dalgınca havaya atıp tuttuktan sonra uzaklara fırlattı. Bir zamanlar olduğu adamdan geriye son kalanlar da çukurun kıyısında, muhtemelen sonsuza dek kalacağı kuru çalılığa düştü. Adres kartını plastik kılıfından çıkardı ve bloknottan boş bir sayfa kopardı.</p>

    <p><em>Sevgili Frannie,</em> yazdı en üste.</p>

    <p>Ona bacağını kırana dek olup biten her şeyi anlattı. Onu tekrar görmeyi umduğunu ama bunun pek muhtemel görünmediğini yazdı. Tek ümidi, Kojak’ın Özgür Bölge’yi bulabilmesiydi. Gözyaşlarını elinin tersiyle dalgınca sildikten sonra onu sevdiğini yazdı. <em>Ardımdan yas tutup hayatına devam etmeni umuyorum,</em> diye yazdı. <em>Bebekle yolunuza devam etmeniz gerek. Şimdi önemli olan bu.</em> İçini çekti ve kâğıdı katlayarak plastik kılıfa soktu. Sonra anahtarlığı Kojak’ın tasmasına taktı.</p>

    <p>“Uslu köpek,” dedi işini bitirince. “Gidip etrafa bakınmak ister misin? Belki bir tavşan falan bulursun?”</p>

    <p>Kojak, Stu’nun düşüp bacağını kırdığı yerden yukarı tırmanıp gözden kayboldu. Stu, köpeğin ardından özlem ve buruk bir neşeyle baktıktan sonra Kojak’ın geçen gün sopa yerine getirdiği 7-Up kutusunu aldı. Kutuyu çukurda biriken çamurlu suyla doldurdu. Çamur, bir süre sonra dibe çöküyordu. Suyun tadı berbattı ama Stu’nun annesinin de diyeceği gibi, berbat olması hiç olmamasından iyiydi. Ağır ağır içerek susuzluğunu giderdi. Boğazı yutkunurken acıyordu.</p>

    <p>“Hayat gerçekten boktan,” diye mırıldandı ve kendi kendine güldü. Parmaklarıyla boğazında, tam çenesinin altında bulunan şişlikleri yokladı. Sonra tahtalarla sabitlenmiş bacağını uzatarak yatıp uyudu.</p>

    <p class="paragraf">Yaklaşık bir saat sonra toprağı panikle tırmalayarak aniden uyandı. Kâbus mu görmüştü? Eğer öyleyse hâlâ uyanamamış gibiydi. Toprak, ellerinin altında yavaşça hareket ediyordu.</p>

    <p><em>Deprem? Deprem mi oluyor?</em></p>

    <p>Bir an için hayal gördüğünü, uyurken ateşinin yine yükseldiğini ve sanrılara yol açtığını düşündü. Ama yamaca bakınca toprağın ince katmanlar halinde kaymakta olduğunu fark etti. Sekerek yuvarlanan taşlara hayretle baktı. Sonra hafif bir gürültü duydu, sanki kulaklarına doğru uzanıyordu. Bir süre sonra nefes almakta zorlanmaya başladı. Çukurun içindeki hava çekiliyormuş gibiydi.</p>

    <p>Tepesinden bir mızırdanma sesi geldi. Kojak kuyruğunu bacaklarının arasına kıstırmış, çukurun kenarına çökmüştü. Batıya, Nevada’ya doğru bakıyordu.</p>

    <p>“Kojak!” diye panikle haykırdı Stu. O <em>gümbür</em> diye sarsan ses onu dehşete düşürmüştü, sanki Tanrı, çölde fazla uzakta olmayan bir yere ayağını sertçe basmıştı.</p>

    <p>Kojak aşağı inip inleyerek yanına geldi. Stu hayvanı okşarken titrediğini hissetti. Görmek zorundaydı, buna <em>mecburdu.</em> Üzerine ani bir kesinlik hissi çöktü. Olması gereken her neyse, o an oluyordu. Tam o sırada.</p>

    <p>“Yukarı çıkıyorum oğlum,” diye mırıldandı Stu.</p>

    <p>Çukurun doğusuna doğru süründü. Bu taraf biraz daha dikti, ama tutunabileceği yerler daha fazlaydı. Son üç gündür oradan tırmanabileceğini düşünmüş ama denemek için bir sebep görememişti. Çukurun dibinde rüzgârdan korunuyordu, üstelik suyu da vardı. Ama artık tırmanması gerekiyordu. Görmeliydi. Tahtalarla sabitlenmiş bacağını ardından bir sopa gibi sürükleyerek tırmanmaya başladı. Yukarı baktığında çukurun kenarı gözüne çok uzak göründü.</p>

    <p>“Yapamayacağım oğlum,” diye mırıldandı ama yine de tırmanmaya başladı.</p>

    <p>Aşağıda yeni bir toprak yığını oluşmuştu... deprem yüzünden. Ya da her neyse işte. Stu taze tepeciği aştı ve elleriyle sağlam dizinden destek alarak tırmanmaya çalıştı. Üç metre tırmanmıştı ki bir çıkıntıya tutunamayıp bir metre geri kaydı.</p>

    <p>“Yok yok, asla başaramayacağım,” dedi soluk soluğa ve dinlendi.</p>

    <p>On dakika sonra tırmanışa devam etti ve üç metre daha ilerledi. Yine dinlendi. Tekrar tırmandı. Tutunacak bir yer bulamayınca biraz sola kaymak zorunda kaldı. Kojak hemen yanındaydı. Ona eşlik ediyor, muhtemelen suyunu ve ateşini bırakıp gitmekle aptallık ettiğini düşünüyordu.</p>

    <p><em>Sıcak. Çok sıcak.</em></p>

    <p>Ateşi yine yükseliyor olmalıydı ama neyse ki titremeler azalmıştı. Yüzünden ve kollarından ter akıyordu. Toz toprak içinde kalmış yağlı saçları gözlerine giriyordu.</p>

    <p><em>Tanrım, yanıyorum! Ateşim en az otuz sekiz olmalı...</em></p>

    <p>Gözü Kojak’a takıldı. Gördüğünü kavraması neredeyse bir dakika sürdü. Kojak’ın dili sarkmıştı, nefes nefeseydi. Demek ateş değildi ya da tek sebep ateş değildi, çünkü Kojak da sıcaktan mustaripti.</p>

    <p>Aniden tepelerinde ötüşen bir kuş sürüsü belirdi.</p>

    <p><em>Onlar da hissediyor. Her neyse, onu kuşlar da hissediyor.</em></p>

    <p>Korkusu ona biraz daha güç verdi ve tırmanmaya devam etti. Bir saat geçti. İki saat. Her santim için mücadele etmesi gerekiyordu. Saat öğlen bir olduğunda kenardan sadece iki metre uzaktaydı. Tepesinde asfalt yolun kenardan uzanan kalıntılarını görebiliyordu. Sadece iki metre kalmıştı ama burada toprak daha pürüzsüz ve dikti. Bir yılan gibi karnının üstünde sürünerek ilerlemeyi denedi ama yolun altındaki gevşek toprak altından kayarak buna izin vermedi. Tekrar denemesi halinde altındaki toprağın tamamen kayacağından, daha önceki gibi aşağı yuvarlanacağından ve diğer bacağını da kıracağından korktu.</p>

    <p>“Burada kaldım,” diye mırıldandı. “Şimdi ne olacak?”</p>

    <p>Ne olacağı çok kısa bir süre sonra anlaşıldı. Altındaki toprak, hiç kıpırdamadığı halde kaymaya başladı. İki üç santim geriledi ve tutunacak sağlam bir yer aradı. Kırık bacağı fena halde zonklamaya başlamış ve ne yazık ki tırmanışa başlamadan önce Glen’in haplarından içmeyi akıl edememişti.</p>

    <p>Beş santim daha kaydı. Sonra on. Sol bacağı şimdi boşlukta sallanıyordu. Sadece elleriyle tutunuyordu ve o bakarken parmakları nemli toprakta yollar açarak kaymaya başladı.</p>

    <p><em>“Kojak!”</em> diye haykırdı ama hiçbir beklentisi yoktu. Kojak yanında beliriverdi. Stu kurtarılmayı beklemiyordu, boğulmakta olan bir adam gibi körlemesine bir yere tutunma içgüdüsüyle köpeğin boynuna sarıldı. Kojak ondan kurtulmaya çalışmadı. Ayakları toprağa sıkıca basıyordu. Bir an canlı bir heykel gibi kıpırdamadan durdular. Sonra Kojak harekete geçerek onu yavaş yavaş çekmeye başladı. Çakıllar patilerinin altından kayıp Stu’nun suratına çarpmaya başlayınca Stu gözlerini kapadı. Hemen sağ kulağının dibinde hava kompresörü gibi nefes almakta olan Kojak, onu var gücüyle çekiyordu.</p>

    <p>Stu gözlerini hafifçe aralayınca neredeyse tepeye varmış olduklarını gördü. Kojak’ın başı öne eğikti. Arka bacaklarını deli gibi itiyordu. On santim daha ilerledi ve bu kadarı yetti. Stu ümitsiz bir çığlıkla Kojak’ı bırakıp bir asfalt çıkıntısını kavradı. Çıkıntı kopup elinde kaldı. Hemen atılıp bir diğerini yakaladı. İki tırnağı takılıp kopunca acıyla bağırdı. Canı o kadar yandı ki gözleri yaşlarla doldu. Sağlam bacağından destek alarak ileri atıldı ve nihayet kendini yolun üstüne atıp uzandı. Gözlerini bitkince kapadı.</p>

    <p>Kojak yanına gelmişti. Hafifçe inleyerek Stu’nun yüzünü yaladı.</p>

    <p>Stu, o andan sonra hafifçe doğrulup batıya baktı. Sıcak... bulutlar halinde yüzüne çarpmakta olan ısının farkında olmadan uzun bir süre boyunca baktı.</p>

    <p>“Aman Tanrım,” dedi sonunda cılız, çatlak bir sesle. “Şuraya bak Kojak. Larry. Glen. Hepsi gitmiş. Tanrım, <em>her şey</em> gitmiş. Her şey.”</p>

    <p>Mantar bulutu, uzun, tozlu bir kolun ucundaki yumruk gibi ufukta yükseliyordu. Kenarları şekilsizleşmeye başlamıştı, artık dağılıyordu. Gerisinden, güneş erken batmaya karar vermiş gibi turuncu kızıl bir ışıltı sızıyordu.</p>

    <p><em>Ateş fırtınası,</em> diye düşündü Stu.</p>

    <p>Las Vegas’takilerin hepsi ölmüştü. Biri bir yerde yanlış bir adım atmış ve nükleer bir silah patlamıştı... görünüşe ve yarattığı hisse bakılırsa çok büyük bir bombaydı. Glen, Larry, Ralph... henüz Las Vegas’a varmamışlarsa bile, hâlâ yürüyor olsalar bile olay yerine diri diri kızaracak kadar yakın oldukları muhakkaktı.</p>

    <p>Kojak yanında mutsuzca inledi.</p>

    <p><em>Radyoaktif serpintiler. Rüzgâr ne tarafa savuracak?</em></p>

    <p>Fark eder miydi?</p>

    <p>Fran’e yazdığı notu hatırladı. Bu olayı eklemesi çok önemliydi. Rüzgâr doğuya doğru estiği takdirde sorunlar yaratabilirdi ama daha da önemlisi, Kara Adam’ın harekât merkezi olan Las Vegas’ın artık haritadan silinmiş olduğuydu ve herkesin bunu bilmesi gerekiyordu. İnsanlar, birilerinin onları almasını bekleyen ölümcül silahlarla birlikte buharlaşmıştı. Bütün bunları notuna eklemeliydi.</p>

    <p>Ama henüz değil. Gücü yoktu. Tırmanış onu çok yormuş, ufukta dağılmakta olan mantar bulutunu görmek de iyice bitkinleştirmişti. İçinde bir zafer hissi yoktu. Sadece donuk, yıpratıcı bir bezginlik hissediyordu. Tekrar yola uzandı ve uykuya dalmadan önceki son düşüncesi, <em>kaç megaton,</em> oldu. Kimsenin buna cevap verebileceğini veya cevap vermek isteyeceğini sanmıyordu.</p>

    <p class="paragraf">Uyandığında saat altıyı geçiyordu. Mantar bulutu gitmişti ama batıda gökyüzü, yanık ten gibi öfkeli bir pembemsi kırmızıya bürünmüştü. Stu yolun kenarına süründü ve yine bitkince uzandı. Titremeler geri dönmüştü. Ve ateş. Bileğini alnına dokundurarak kaç derece olduğunu tahmin etmeye başladı. Otuz sekiz derecenin üzerinde olduğunu düşündü.</p>

    <p>Kojak ağzında ölü bir tavşanla alacakaranlığın içinden çıkageldi. Tavşanı, Stu’nun ayaklarının dibine bıraktı ve övgü bekleyerek kuyruğunu salladı.</p>

    <p>“Aferin,” dedi Stu yorgunca. “Akıllı köpek.”</p>

    <p>Kojak’ın kuyruğu daha hızlı sallanmaya başladı. <em>Evet, ben çok akıllı bir köpeğim,</em> der gibiydi. Ama bir şey beklercesine Stu’ya bakmaya devam ediyordu. Merasimin bir bölümü eksik kalmıştı. Stu neyin eksik olduğunu bulmaya çalıştı. Beyni çok yavaş çalışıyordu. Sanki o uyurken biri içini pekmezle doldurmuştu.</p>

    <p>“Akıllı köpek,” diye tekrarladı ve ölü tavşana baktı. Sonra hatırladı ama kibritlerinin yanında olup olmadığından emin değildi. “Getir Kojak,” dedi daha ziyade köpeği mutlu etmek için. Kojak hemen fırladı. Kısa süre sonra epeyce kuru dal toplayıp getirmişti.</p>

    <p>Kibritler Stu’nun yanındaydı ama kuvvetli bir esinti başlamıştı ve elleri titriyordu. Kibriti yakması bir hayli zaman aldı. Onuncu kibritte çırayı tutuşturmayı başarmıştı ki rüzgâr sertçe eserek söndürüverdi. Stu bedenini ve ellerini siper ederek ateşi sabırla yaktı. Sekiz kibriti kalmıştı. Tavşanı pişirdi, yarısını Kojak’a verdi ama kendi payına düşenin sadece küçük bir kısmını yiyebildi. Kalanı Kojak’ın önüne attı. Kojak eti yemedi. Baktıktan sonra huzursuzca Stu’ya doğru inledi.</p>

    <p>“Hadi oğlum. Ben yiyemiyorum.”</p>

    <p>Kojak bunun üzerine eti yedi. Stu, ona bakıp titredi. İki battaniyesi aşağıda kalmıştı elbette.</p>

    <p>Güneş battı ve gökyüzü batıda iğrenç bir renge büründü. Stu’nun ömrü boyunca gördüğü en etkileyici gün batımıydı ama aynı zamanda zehirliydi. MovieTone haberlerinde seslendirenin altmışlı yıllarda nükleer bir testin ardından haftalarca muhteşem gün batımlarına rastlandığını coşkuyla söyleyişini hatırladı. Ve elbette bir de depremlerin ardından.</p>

    <p>Kojak ağzında bir şeyle çukurdan çıktı, Stu’nun battaniyelerinden biriydi. Battaniyeyi Stu’nun kucağına bıraktı. “Vay,” dedi Stu battaniyeye sarsak hareketlerle sarınarak. “Sen çok özel bir köpeksin, biliyor muydun?”</p>

    <p>Kojak bildiğini göstermek için kuyruğunu salladı.</p>

    <p>Stu battaniyeye sıkıca sarınarak ateşe yaklaştı. Kojak yanına yattı ve kısa süre sonra ikisi de uyudu. Ama Stu’nun uykusu hafif ve huzursuzdu. Ara sıra sayıklıyordu. Gece yarısından sonra bir ara uykusunda bağırarak Kojak’ı uyandırdı.</p>

    <p>“Hap!” diye haykırdı Stu. “Pompaları kapatsan iyi olur! Yaklaşıyor! Kara Adam senin için geliyor! Pompaları kapat! Arabanın içinde!”</p>

    <p>Kojak huzursuzca inledi. İnsan hastaydı. Hastalığın kokusunu alabiliyordu ve şimdi o kokuya bir yenisi karışmıştı. Kara bir koku. Avladığı tavşanın üstünde de aynı koku vardı. Hemingford Home’da Abagail Ana’nın evinin altında karnını deştiği kurtta da. Boulder ve Glen Bateman’a gelirken geçtiği kasabalara da sinmişti. Ölüm kokusuydu. Eğer saldırıp bu İnsan’dan uzaklaştırabilseydi yapardı. Ama <em>içindeydi.</em> İnsan içine temiz hava çekiyor ve yaklaşan ölümüyle kirlenmiş soluğunu veriyordu. Bekleyip sonu görmekten başka yapılacak şey yoktu. Kojak alçak sesle tekrar inledi ve uyudu.</p>

    <p>Stu ertesi sabah daha da kötüleşmiş bir halde uyandı. Çenesinin altındaki bezler golf topu iriliğindeydi. Gözleri kızgın bilyelere dönüşmüştü.</p>

    <p><em>Ölüyorum... evet, inkâr etmek faydasız.</em></p>

    <p>Kojak’ı tekrar yanına çağırdı ve anahtarlıkla plastik kılıf içindeki notunu tasmasından çıkardı. Gördüklerini dikkatle yazdı ve notu tekrar yerine yerleştirdi. Tekrar yatıp uyudu. Uyandığında her nasılsa tekrar akşam oluvermişti. Gün batımı yine korkunç, yine muhteşemdi. Ve Kojak akşam yemeği için bir sincap getirdi.</p>

    <p>“Elinden gelenin en iyisi bu mu?”</p>

    <p>Kojak kuyruk salladı ve mahcup bir tavırla sırıttı.</p>

    <p>Stu sincabı pişirdi, ikiye böldü ve bu kez payına düşeni bitirebildi. Et çok sert, tadı da berbattı ve sonrasında midesine kramplar girmesine neden oldu.</p>

    <p>“Ben öldükten sonra Boulder’a gitmeni istiyorum,” dedi köpeğe. “Geri dön ve Fran’i bul. Frannie’yi bul. Tamam mı seni koca sersem?”</p>

    <p>Kojak kuyruğunu şüpheyle salladı.</p>

    <p>Bir saat sonra Stu’nun midesinden bir gurultu yükseldi. Son anda yan dönmeseydi üzerine kusacaktı.</p>

    <p>“Kahretsin,” dedi ve sonra mutsuzca tekrar uyudu.</p>

    <p>Gecenin ilerleyen saatlerinde uyandı, dirseklerinin üstünde doğruldu ve yüksek ateşin yarattığı kendini bilmezlikle etrafına bakındı. Ateş sönmüştü. Önemi yoktu. Artık uyanmıştı.</p>

    <p>Karanlığın içinden gelen hafif bir ses onu uyandırmıştı. Çakıllar ve taşlar. Herhalde Kojak çukurun içinden yukarı tırmanıyordu, hepsi buydu...</p>

    <p>Ama Kojak yanında uyuyordu.</p>

    <p>Köpek, Stu ona baktığı sırada uyandı. Başı, patilerinin üstünden kalktı. Bir süre sonra da ayaktaydı. Hafifçe hırlıyordu.</p>

    <p>Tıkırdayan çakıllar ve taşlar. Biri <em>–bir şey–</em> tırmanıyordu.</p>

    <p>Stu olduğu yerde debelenerek güçlükle oturdu. <em>O geldi,</em> diye düşündü. <em>Oradaydı ama bir şekilde kurtuldu. Şimdi burada ve grip işimi bitirmeden o bitirmek istiyor.</em></p>

    <p>Kojak’ın hırlaması şiddetlendi. Başı öne eğikti ve ensesindeki tüyler kabarmıştı. Sesler iyice yaklaştı. Stu nefes sesleri duyuyordu. Bir duraksama oldu ve alnındaki teri sildi. Bir süre sonra çukurun kenarında kara bir siluet belirdi. Başı ve omuzları, yıldızları perdeliyordu.</p>

    <p>Kojak hırlamaya devam ederek yavaşça ilerledi.</p>

    <p>“Hey!” dedi şaşkın ama tanıdık bir ses. “Hey, sen Kojak mısın yoksa? Sen misin?”</p>

    <p>Hırlama anında kesildi. Kojak kara siluete doğru neşeyle atıldı.</p>

    <p>“Hayır!” dedi Stu çatlak sesle. “Bu bir tuzak! <em>Kojak!..</em>”</p>

    <p>Ama Kojak nihayet yola çıkabilen şeklin etrafında hoplayıp zıplıyordu. Ve bu şekil... bu şekilde tanıdık gelen bir şey vardı. Peşinde Kojak ile Stu’ya yaklaştı. Kojak neşeyle havlıyordu. Stu dudaklarını ıslattı ve gerekirse dövüşmeye hazırlandı. Bir, belki iki sıkı yumruk sallayabileceğini düşünüyordu.</p>

    <p>“Kim o?” diye seslendi. “Kim var orada?”</p>

    <p>Karanlık şekil duraksadı, sonra konuştu.</p>

    <p>“Ben Tom Cullen, evet, benim. A-Y, Tom Cullen böyle yazılır. <em>Sen</em> kimsin?”</p>

    <p>“Stu,” diye karşılık verdi ama kendi sesi çok uzaktan geliyor gibiydi. Her şey uzaktı. “Merhaba Tom. Seni gördüğüme sevindim.” Ama onu görmedi. O gece görmedi. Bayılmıştı.</p>

    <p class="paragraf">2 Ekim günü saat on civarında kendine geldi, gerçi hangi günde olduklarına dair ne Tom’un bir fikri vardı ne de onun. Tom büyük bir ateş yakmış ve Stu’yu uyku tulumunun içine yatırıp battaniyelerle sarmıştı. Ateşin başında oturuyor, bir tavşanı kızartıyordu. Kojak ikisinin arasında halinden memnun bir şekilde yatıyordu.</p>

    <p>“Tom,” diyebildi Stu.</p>

    <p>Tom yanına geldi. Sakalı çıkmıştı. Stu, beş hafta önce Boulder’dan ayrılan adamdan çok farklı göründüğünü düşündü. Mavi gözleri mutlulukla parlıyordu. “Stu Redman! Demek uyandın ha! Çok güzel. Buna sevindim. Seni görmek ne güzel. Bacağına ne oldu? Galiba yaraladın. Ben de bir keresinde bacağımı yaralamıştım. Samanların üstünden atlayıp kırmıştım galiba. Babam beni dövmüş müydü? Aman, evet! DeeDee Packalotte ile kaçmadan önceydi.”</p>

    <p>“Benimki de kırıldı. Peki nasıl... Tom çok susadım...”</p>

    <p>“Su var! Her çeşit! İşte.”</p>

    <p>Stu’ya içinde bir zamanlar süt olabilecek plastik bir şişe uzattı. Su berrak ve lezizdi. Çamurlu falan değildi. Stu açgözlülükle içti ve ardından hepsini geri çıkardı.</p>

    <p>“Yavaş ve azar azar iç,” dedi Tom. “Çözüm bu. Yavaş ve az. Seni gördüğüme ne çok sevindim anlatamam. Bacağını incittin değil mi?”</p>

    <p>“Evet, kırıldı. Bir hafta önce. Belki de daha uzun bir süre...” Biraz daha su içti ve bu kez çıkarmadı. “Ama daha ciddi bir sorunum var. Çok hastayım Tom. Ateşim var. Beni dinle.”</p>

    <p>“Tamam! Tom dinliyor. Söyle, ne yapayım?” Tom, ona doğru eğildi ve Stu, <em>hayret, daha zeki görünüyor,</em> diye düşündü. <em>Bu mümkün mü?</em> Tom neredeydi? Yargıç hakkında herhangi bir şey biliyor muydu? Ya Dayna hakkında? Konuşulacak çok şey vardı ama vakit yoktu. Durumu giderek ağırlaşıyordu. Göğsünde sürekli bir hırıltı vardı. Semptomlar süpergribe çok benziyordu. Gerçekten çok komikti.</p>

    <p>“Ateşi düşürmemiz lazım,” dedi Tom’a. “Öncelik bu. Aspirine ihtiyacım var. Aspirini biliyor musun?”</p>

    <p>“Elbette. Aspirin. Çabuk-çabuk-çabuk rahatlama için.”</p>

    <p>“Evet, aynen öyle. Yola çıkıp yürümeye başla Tom. Karşına çıkan her arabanın torpido gözüne bak. Aspirine rastlarsan hemen bana getir. İçinde kamp malzemesi olan bir arabaya rastlarsan bir de çadır getir. Tamam mı?”</p>

    <p>“Tamam.” Tom ayağa kalktı. “Aspirin ve çadır. Sonra iyileşeceksin değil mi?”</p>

    <p>“Eh, en azından bir başlangıç olacak.”</p>

    <p>“Söylesene,” dedi Tom. “Nick nasıl? Rüyalarımda hep onu görüyorum. Bana nereye gitmem gerektiğini söylüyor, çünkü rüyalarda konuşabiliyor. Rüyalar çok acayip oluyor değil mi? Ama ne zaman onunla konuşmaya çalışsam gidiyor. O iyi değil mi?” Tom, Stu’ya endişeli bir ifadeyle baktı.</p>

    <p>“Şimdi olmaz,” dedi Stu. “Şimdi konuşamam. O konuda olmaz. Aspirini bul, olur mu? Sonra konuşuruz.”</p>

    <p>“Peki...” Ama korku, Tom’un yüzüne gri bulutlar gibi yerleşmişti. “Tom ile gelmek ister misin Kojak?”</p>

    <p>Kojak, Tom’un peşine takıldı ve birlikte doğuya yöneldiler. Stu uzanıp kolunu gözlerinin üstüne koydu.</p>

    <p class="paragraf">Tekrar gerçekliğe döndüğünde alacakaranlık çökmüştü. Tom, onu sarsıyordu. “Stu! Uyan! Uyan Stu!”</p>

    <p>Zamanın böyle ani zıplamalarla akıp gitmesi Stu’yu ürküttü, sanki kişisel gerçeklik çarkının dişleri aşınıyordu. Tom oturmasına yardım etmek zorunda kaldı ve oturur pozisyona geldiğinde başını bacaklarının arasına doğru eğip öksürdü. O kadar uzun süre, o kadar şiddetli öksürdü ki neredeyse tekrar bayılacaktı. Tom, onu kaygılı gözlerle izliyordu. Stu yavaş yavaş kontrolünü kazandı. Battaniyeleri sıkıca üzerine örttü. Yine titremeye başlamıştı.</p>

    <p>“Ne buldun Tom?”</p>

    <p>Tom, ona bir ilkyardım çantası uzattı. İçinde yara bantları, Mercurochrome ve büyük bir şişe Anacin vardı. Stu çocuk kilitli kapağı bir türlü açamayınca Tom’a uzattı. Tom açıp ona geri verince üç Anacin alıp plastik şişedeki suyun yardımıyla içti.</p>

    <p>“Bir de bunu buldum,” dedi Tom. “Kamp malzemeleriyle dolu bir arabaydı ama içlerinde çadır yoktu.” Parlak turuncu renkte, çok büyük, çift kişilik bir uyku tulumuydu.</p>

    <p>“Oldukça güzel. Neredeyse çadır kadar iyi. İyi iş çıkardın Tom.”</p>

    <p>“Bir de bunlar var. Aynı arabadan.” Tom elini cebine attı ve altı tane vakumlu paket çıkardı. Stu gözlerine inanamıyordu. Dondurulmuş, kurutulmuş, konsantre gıdalardı. Yumurtalar. Bezelyeler. Kabak. Kurutulmuş biftek. “Bunlar yemek, değil mi Stu? Üstlerinde yemek resimleri var.”</p>

    <p>“Evet, yemek,” diye onayladı Stu minnettar bir tavırla. “Hem de yiyebileceğim tek tür sanırım.” Başında bir ağırlık vardı ve beyninin merkezinde mide bulandıracak kadar tatlı, tiz bir ses susmamacasına ötüyordu. “Biraz su ısıtabilecek miyiz? Tenceremiz veya çaydanlığımız yok.”</p>

    <p>“Ben bir şey bulurum.”</p>

    <p>“Tamam.”</p>

    <p>“Stu...”</p>

    <p>Stu sakala rağmen hâlâ bir çocuğa ait olan endişeli, mutsuz yüze baktı ve başını iki yana salladı.</p>

    <p>“Öldü, Tom,” dedi yumuşak bir sesle. “Nick öldü. Neredeyse bir ay oluyor. Bir... politik bir meseleydi. Suikasta kurban gitti denebilir sanırım. Çok üzgünüm.”</p>

    <p>Tom başını öne eğdi ve Stu yeni yakılmış ateşin aydınlığında gözyaşlarının kucağına damladığını gördü. Gümüş yağmur damlaları gibi düşüyorlardı. Ama hiç sesi çıkmıyordu. Sonunda başını kaldırdı. Mavi gözleri hiç olmadığı kadar parlaktı. Gözyaşlarını bilekleriyle sildi.</p>

    <p>“Öldüğünü biliyordum,” dedi boğuk bir sesle. “İnanmak istemiyordum ama biliyordum. Aman, evet. Hep arkasını dönüp gidiyordu. O benim en iyi dostumdu Stu... biliyor muydun?”</p>

    <p>Stu uzanıp Tom’un iri elini tuttu. “Biliyordum Tom.”</p>

    <p>“Öyleydi, A-Y, en iyi dost böyle yazılır. Onu çok özlüyorum. Ama onunla cennette buluşacağız. Tom Cullen, onu orada görecek. Hem oradayken konuşabiliyor olacak, ben de düşünebileceğim. Öyle değil mi?”</p>

    <p>“Öyle olursa hiç şaşırmam Tom.”</p>

    <p>“Nick’i kötü adam öldürdü. Tom biliyor. Ama Tanrı, kötü adamın cezasını verdi. Gördüm. Tanrı’nın eli gökten iniverdi.” Soğuk bir rüzgâr, Utah’ın yabani topraklarını süpürdü ve Stu tir tir titredi. “Nick’e ve zavallı yargıca yaptıklarının cezasını çekti.”</p>

    <p>“Yargıç hakkında ne biliyorsun Tom?”</p>

    <p>“Öldü! Oregon’da. Vurdular!”</p>

    <p>Stu başını halsizce salladı. “Ya Dayna? Onun hakkında bir şey biliyor musun?”</p>

    <p>“Tom, onu gördü ama pek bir şey bilmiyor. Bana temizlik işi vermişlerdi. Bir gün işten dönerken onu <em>kendi</em> işini yaparken gördü. Bir sokak lambasının ampulünü değiştiriyordu. Bana baktı ve...” Bir anlığına sustu. Tekrar konuştuğunda Stu ile değil kendi kendine konuşuyor gibiydi. “O Tom’u gördü mü? Tom’u tanıdı mı? Tom bilmiyor. Tom... tanıdığını <em>düşünüyor.</em> Ama Tom, onu bir daha hiç görmedi.”</p>

    <p>Tom kısa bir süre sonra Kojak ile etrafı araştırmak için uzaklaştı ve Stu uyudu. Tom dönüşünde Stu’nun umduğu gibi büyükçe bir teneke kutu yerine koca bir Şükran Günü hindisini alacak kadar büyük bir tencere getirdi. Görünüşe bakılırsa çölde hazineler gizliydi. Stu yüksek ateş yüzünden kuruyup çatlayan dudaklarına rağmen sırıttı. Tom tencereyi, üzerinde büyük bir U harfi olan bir kamyondan aldığını söyledi. Stu eşyalarını toparlayıp süpergripten kaçmakta olan birilerinin kamyonu olduğunu düşündü. Eşyaların kaçanlara hiçbir faydası olmamıştı elbette.</p>

    <p>Yemek yarım saat sonra hazır oldu. Stu sebzeleri tercih ederek dikkatle yedi. Yediklerini midesinde tutmayı başarınca kendini birazcık daha iyi hissetti. En azından o an için iyiydi. Kısa bir süre sonra aralarına Kojak’ı alıp uykuya daldılar.</p>

    <p class="paragraf">“Dinle beni Tom.”</p>

    <p>Tom, Stu’nun büyük, kabarık uyku tulumunun yanına çömelmişti. Ertesi sabahın erken vakitleriydi. Stu kahvaltıda pek az yiyebilmişti. Boğazı şişti ve acıyordu. Bütün eklemleri sızlıyordu. Öksürüğü daha kötü olmuştu ve Anacin ateşini düşürememişti.</p>

    <p>“Kapalı bir yere girip kendime bir ilaç hazırlamazsam öleceğim. Bunu bugün yapmam lazım. En yakın kasaba Green River ve buranın yaklaşık doksan kilometre doğusunda. Arabayla gitmemiz lazım.”</p>

    <p>“Tom Cullen araba kullanamaz Stu. Aman, hayır!”</p>

    <p>“Evet, biliyorum. Benim için çok zor olacak, çünkü ölümüne hasta olmam yetmiyormuş gibi bir de yanlış bacağı kırdım.”</p>

    <p>“Nasıl yani?”</p>

    <p>“Eh... şimdilik onu boş ver. Açıklaması zor. Şimdi bunun için endişelenmeye gerek yok, çünkü daha önemli bir sorunumuz var. Önce bir arabayı çalıştırabilmemiz gerek. Bu araçların çoğu üç aydır yolda yatıyor. Aküleri bitmiştir. Bu yüzden biraz şansa ihtiyacımız var. Tepelerden birinde düz vitesli bir araç bulmamız gerek. Bence bulabiliriz. Bu civarda tepe çok.” Arabanın yönünün düzgün olması, deposunda yakıt olması... ve kontak anahtarının bulunması gerektiğini eklemedi. Televizyondaki adamlar arabaları düz kontak yöntemiyle çalıştırmayı biliyor olabilirdi ama Stu’nun bu konuda hiçbir fikri yoktu.</p>

    <p>Bulutlarla kaplı gökyüzüne baktı. “Bu işte yardımına ihtiyacım var Tom. Bacaklarım olman gerek.”</p>

    <p>“Tamam Stu. Araba bulunca Boulder’a geri mi döneceğiz? Tom Boulder’a gitmek istiyor, ya sen?”</p>

    <p>“Hem de her şeyden çok Tom.” Ufukta bir gölge gibi görünen Rocky Dağları’na baktı. Yükseklerdeki geçitlere kar yağmaya başlamış mıydı? Büyük bir ihtimalle öyleydi. Henüz yağmadıysa da artık an meselesiydi. Kış, dünyanın bu yüksek ve ücra kesimine erken geliyordu. “Ama biraz zaman alabilir.”</p>

    <p>“Önce ne yapacağız?”</p>

    <p>“Bir tür kızak.”</p>

    <p>“Nasıl?”</p>

    <p>Stu, Tom’a çakısını verdi. “Uyku tulumunun altına delikler açman gerek. Kenarlara birer tane.”</p>

    <p>Kızağı yapmaları bir saatlerini aldı. Tom deliklerden geçirebilecekleri, düzgün sayılabilecek sopalar buldu. Sonra tencereyi aldığı kamyondan ip getirdi ve Stu uyku tulumunu sopalara sıkıca bağladı. İşlerini bitirdiklerinde ortaya çıkan şey, Stu’ya Kızılderililerin kullandığı kızaklardan daha çok uyduruk bir çekçek gibi göründü.</p>

    <p>Tom sopaları kaldırdı ve omzu üzerinden geriye şüpheyle baktı. “Bindin mi Stu?”</p>

    <p>“Evet.” Uyku tulumunun dikişlerinin ne zaman patlayacağını merak ediyordu. “Çok ağır mıyım Tommy?”</p>

    <p>“Pek sayılmaz. Seni uzun süre çekebilirim. Deh!”</p>

    <p>İlerlemeye başladılar. Stu’nun bacağını kırdığı –ve orada öleceğinden emin olduğu– çukur yavaş yavaş geride kaldı. Çok bitkindi ama içinde yine de çılgınca bir sevinç vardı. Hiç olmazsa artık orada ölmeyeceğini biliyordu. Bir yerlerde, muhtemelen çok yakında ölecekti ama son nefesini o çamurlu çukurda tek başına vermeyecekti. Uyku tulumu öne arkaya sallanarak uykusunu getirdi ve gözlerini kapadı. Tom yoğunlaşan bulutlar altında onu çekmeye devam etti. Kojak da yanlarında yürüyordu.</p>

    <p class="paragraf">Stu, Tom onu indirirken uyandı.</p>

    <p>“Özür dilerim,” dedi Tom mahcup bir ifadeyle. “Kollarımı dinlendirmem gerekiyordu.” Kollarını salladı.</p>

    <p>“İstediğin kadar dinlen,” dedi Stu. “Yarışı yavaş ve dayanıklı olan kazanır.” Başı zonkluyordu. Anacin’i bulup iki tanesini susuz yuttu. Sanki boğazı zımpara kâğıdıyla kaplanmıştı ve sadist biri, boğazına sürterek kibrit çakıyordu. Uyku tulumunun dikişlerini kontrol etti. Beklediği gibi sökülüyorlardı, ama henüz o kadar kötü değildi. Uzun bir yokuşu tırmanıyorlardı. Tam aradığı gibi bir tepeydi. Üç kilometreden uzun olan böyle eğimli bir yolda bir arabayı vurdurarak çalıştırma şansları daha yüksekti. İkinci, hatta üçüncü viteste çalıştırabilirlerdi.</p>

    <p>Erik rengi bir Triumph’ın yol kenarında durduğu sol tarafa özlemle baktı. Direksiyonun üstüne eğilmiş, iskeletimsi bir şey vardı. Parlak renkli yün bir kazak giymişti. Triumph büyük ihtimalle düz vitesti ama tahtalarla sabitlenmiş bacağıyla o daracık yere girmesi mümkün değildi.</p>

    <p>“Ne kadar mesafe aldık?” diye sordu Tom’a ama Tom sadece omuz silkebildi. Stu bir hayli yol katettiklerini düşündü. Tom dinlenme molası vermeden önce onu üç saat çekmişti. Muazzam bir kuvveti vardı, genç bir boğa gibiydi. Stu uyuduğu sırada on kilometre kadar ilerlemiş olduklarını tahmin ediyordu. “İstediğin kadar dinlen,” dedi. “Acele etme.”</p>

    <p>“Tom iyi. İ-Y-İ, iyi böyle yazılır, evet, bunu herkes bilir.”</p>

    <p>Kurt gibi acıkan Tom öğle yemeğini iştahla midesine indirdi. Stu çok az yiyebilmişti. Yemekten sonra yola devam ettiler. Stu bu tepede bir araba bulabileceklerini düşündü. Tepeyi doğru aracı bulamadan aşarlarsa yeni bir tepeye varana dek iki saat yürümeleri gerekecekti. Ardından karanlık çökecekti. Gökyüzünün haline bakılırsa yağmur, hatta kar yağabilirdi. Soğuk, ıslak bir gece. Ve elveda Stu Redman.</p>

    <p>Karşılarına bir Chevrolet çıktı.</p>

    <p>“Dur,” dedi Tom’a çatlak bir sesle ve Tom kızağı yere bıraktı. “Gidip şu arabanın içine bak. Kaç pedal olduğunu say ve bana iki mi üç mü olduğunu söyle.”</p>

    <p>Tom gidip arabanın kapısını açtı. Çiçekli bir elbise içinde bir mumya, kötü bir şaka gibi yere düştü. Çantası da onunla birlikte yola düştü ve makyaj malzemeleri, paralar ve kâğıt mendiller etrafa saçıldı.</p>

    <p>“İki,” diye seslendi Tom.</p>

    <p>“Tamam. Yola devam etmemiz gerek.”</p>

    <p>Tom geri geldi, derin bir nefes aldı ve kızağın saplarını kavradı. Beş yüz metre sonra bir Volkswagen minibüse rastladılar.</p>

    <p>“Yine pedalları sayayım mı?” diye sordu Tom.</p>

    <p>“Gerek yok,” dedi Stu. Minibüsün üç lastiği patlaktı.</p>

    <p>Artık bulamayacaklarını düşünmeye başladı; şansları yoktu. Sadece tek lastiği patlak bir aile arabasına rastladılar, tek lastik değiştirilebilirdi ama Tom kontrol edip sadece iki pedal olduğunu söyledi. Yani otomatik vitesliydi ve işlerine yaramazdı. Yola devam ettiler. Uzun yokuşun sonuna yaklaşmışlardı. Stu ileride bir araba görebiliyordu, bu son şanslarıydı. Yaklaştıklarında hayal kırıklığıyla iç geçirdi. Araba çok eski bir Plymouth’tu, en fazla 1970 modeldi. Her nasılsa dört lastiği de sağlamdı, ama her tarafı paslıydı ve motorunun çalışması bir mucize gibi görünüyordu. Kimse bu hurdayı elden geçirip parayı çöpe atmak gibi bir delilik yapmamıştı. Stu bu tür arabalara Arnette’te sıkça rastlardı. Aküsü çok eski olmalıydı. Muhtemelen çatlaktı. Yağı, maden çukurunda gece yarısı gibi kapkara olmalıydı. Muhtemelen direksiyonunda pembe bir kılıf, arka camın önünde de kafasını sallayan oyuncak bir fino vardı.</p>

    <p>“Gidip bakayım mı?” diye sordu Tom.</p>

    <p>“Eh, bak bakalım,” dedi Stu. “Dilencilerin seçme şansı yoktur, değil mi?” Soğuk bir sis çökmeye başlamıştı.</p>

    <p>Tom yolun karşısına geçti ve sürücüsü olmayan arabanın içine baktı. Stu uyku tulumunun içinde titreyerek yatıyordu. Tom nihayet geri döndü.</p>

    <p>“Üç pedal,” dedi.</p>

    <p>Stu düşünmeye çalıştı. Beynindeki tiz vızıltı, ona engel olmaya çalışıyordu.</p>

    <p>Eski Plymouth kesinlikle bir kumardı. Muhtemelen tepeyi aşınca yolun geri kalan kısmının araç yığınları yüzünden tıkanmış olduğunu göreceklerdi. Belki bir sonraki tepede daha iyi bir seçenek bulabilirlerdi ama o zamana kadar hava kararmış olacaktı.</p>

    <p>“Ayağa kalkmama yardım et Tom.”</p>

    <p>Tom her nasılsa kırık bacağını fazla acıtmadan onu kaldırmayı başardı. Stu’nun başı zonkluyor, kulakları uğulduyordu. Gözünün önünde kara benekler uçuyordu, neredeyse bayılıyordu. Kolunu son bir çabayla Tom’un omzuna attı.</p>

    <p>“Dinleneyim,” diye mırıldandı halsizce. “Dinleneyim...”</p>

    <p>O şekilde ne kadar süre ayakta durduklarını bilmiyordu. O, yarı baygınlığın gri tonlarında yüzerken Tom sabırla ona destek olmaya devam etmişti. Dünyaya nihayet tamamen döndüğünde Tom’un hâlâ onu tutmakta olduğunu gördü. Sis yoğunlaşıp çiseleyen soğuk damlalara dönüşmüştü.</p>

    <p>“Arabanın yanına gitmeme yardım et Tom.”</p>

    <p>Tom kolunu Stu’nun beline doladı ve yapışık ikizler gibi eski Plymouth’un yanına gittiler.</p>

    <p>“Motor kapağının kolu,” diye mırıldandı Stu eliyle ön taraftaki ızgarayı yoklayarak. Alnı boncuk boncuk terle kaplanmıştı. Ara sıra tutan titremeler onu sarsıyordu. Kolu buldu ama çekemedi. Tom’un elini kola götürüp çektirdi ve kapak nihayet açıldı.</p>

    <p>Motor aşağı yukarı Stu’nun tahmin ettiği gibiydi, kirli ve bakımsız bir V8. Ama akünün durumu korktuğu kadar kötü değildi. Sears markaydı. Çok kaliteli sayılmazdı ama garantisi, 1991 şubatına kadar sürüyordu. Yüksek ateş yüzünden düşünmekte zorlanan Stu geriye doğru saydı ve geçen mayıs ayında akünün yeni olduğunu tahmin etti.</p>

    <p>“Gidip kornayı bir dene,” dedi Tom’a ve o yanından uzaklaşınca destek almak için arabaya dayandı. Boğulmakta olan insanların bir çöp parçasından bile medet umduğunu duymuş, ama gerçek anlamını o ana dek kavrayamamıştı. Hayatta kalmak için tek şansı, bu paslı hurda yığınıydı.</p>

    <p>Korna gürültüyle öttü. Pekâlâ. Bir de kontak anahtarını bulurlarsa şanslarını deneyebilirlerdi. Önce Tom’u gönderip kontrol ettirmeyi düşündü ama sonra fark etmediğine karar verdi. Anahtar yoksa zaten işleri bitikti.</p>

    <p>Motor kapağını indirdi ve ağırlığını vererek kapattı. Sonra sekerek sürücü tarafına gitti ve boş görmeyi bekleyerek direksiyonun yanına baktı. Ama anahtarlar oradaydı. Üzerinde A. C. harfleri olan suni deriden bir anahtarlık, anahtardan sarkıyordu. Dikkatlice eğilip içeri uzanarak anahtarı hafifçe çevirdi. Yakıt göstergesinin iğnesi yavaşça hareket ederek çeyrek deponun hemen üzerinde durdu. Bilmece gibiydi. Arabanın sahibi, hâlâ benzini varken neden sağa çekip yürümeyi tercih etmişti?</p>

    <p>Başı dönen Stu arabasını doğruca Hap’in pompalarına doğru süren, ölmek üzere olan Charles Campion’u hatırladı. Sevgili A. C. süpergribe yakalanmıştı ve durumu çok ağırdı. Herhalde hastalığın son safhalarındaydı. Sağa çekip motoru durdurmuş –hiç düşünmeden, sadece alışkanlık icabı– ve inmişti. Muhtemelen ateşi çok yüksekti ve sanrılar görüyordu. Kahkahalar atarak, sayıklayarak, hayallerle konuşarak ıssız topraklara doğru uzaklaşmış ve orada ölmüştü. Dört ay sonra ise Stu Redman ve Tom Cullen çıkagelmişti. Ve araba oracıkta, yeni aküsüyle, kontak anahtarı üzerinde, deposu yeterince benzinle dolu bir halde onları bekli...</p>

    <p><em>Tanrı’nın eli.</em></p>

    <p>Tom’un Vegas’ta olanlardan bahsederken söylediği bu değil miydi? <em>Tanrı’nın eli gökten indi.</em> Belki bu 1970 model hurda arabayı da onlar için buraya Tanrı bırakmıştı. Çılgınca bir fikirdi ama yüz yaşındaki zenci bir kadının bir grup mülteciye liderlik ederek vadedilmiş topraklara götürmesinden daha çılgınca değildi.</p>

    <p>“Ve hâlâ kendi ekmeğini pişiriyordu,” dedi Stu çatlak sesle. “Son gelip çatana kadar kendi pişirmeye devam etti.”</p>

    <p>“Ne dedin Stu?”</p>

    <p>“Boş ver. Bin bakalım Tom.”</p>

    <p>Tom söyleneni yaptı. “Sürebilecek miyiz?” diye ümitle sordu.</p>

    <p>Stu, Kojak’ın binmesi için koltuğu öne eğdi ve köpek, dikkatle bir iki kez kokladıktan sonra içeri atladı. “Bilmiyorum. Dua edelim de motor çalışsın.”</p>

    <p>“Tamam,” dedi Tom uysalca.</p>

    <p class="paragraf">Stu’nun direksiyonun başına geçebilmesi beş dakika sürdü. Tam karşıya bakacak şekilde oturamadı, neredeyse ortada gidecek yolcuların oturduğu yere kadar gitmesi gerekmişti. Kojak dilini sarkıtmış, arka koltukta dikkatle oturuyordu. Arabanın içi McDonald’s ve Taco Bell kâğıtlarıyla doluydu ve mısır cipsi gibi kokuyordu.</p>

    <p>Stu anahtarı çevirdi. Emektar Plymouth yirmi saniye boyunca çabalasa da çalışmadı. Stu komaya tekrar bastı ve bu kez sadece cılız bir ses duyuldu. Tom’un yüzü hayal kırıklığıyla asıldı.</p>

    <p>“Daha onunla işimiz bitmedi,” dedi Stu cesaret verircesine. Sears akü tamamen ölmemişti. Vitesi boşa aldı. “Kapını aç, arabayı it ve araba ilerlemeye başlayınca tekrar içeri atla,” dedi Tom’a.</p>

    <p>“Arabanın yönü ters değil mi?” diye şüpheyle sordu Tom.</p>

    <p>“Şu an öyle ama çalıştırmayı başarırsak hemen döneriz.”</p>

    <p>Tom indi ve kapının boşluğunu kavrayarak itmeye başladı. Plymouth ilerlemeye başladı. Hız göstergesi sekizi gösterince Stu, Tom’a arabaya binmesini söyledi.</p>

    <p>Tom hemen içeri atlayıp kapısını kapattı. Stu kontak anahtarını çevirip bekledi. Direksiyona hâkim olmak, motor çalışmıyorken çok zordu ve arabayı yolda tutmak, zaten az olan gücünü iyice tüketmişti. Hız göstergesinin ibresi on beşe, yirmiye ve otuza çıktı. Tom’un onu çekerek çıkmak için neredeyse bütün sabahı harcadığı yokuştan aşağı sessizce ilerliyorlardı. Ön camda çiy damlaları birikmişti. Hızları artık saatte otuz beş kilometreye çıkmıştı.</p>

    <p>“Çalışmıyor Stu,” dedi Tom endişeyle.</p>

    <p>Kırk beş kilometre. Bu hız yeterince yüksekti. “Tanrı yardımcımız olsun,” dedi Stu ve vitesi geçirip debriyajı bıraktı. Plymouth sarsılıp hopladı. Motor öksürürcesine çalıştı, bocaladı ve tekrar durur gibi oldu. Stu kırık bacağının acısı ve hayal kırıklığıyla homurdandı.</p>

    <p><em>“Hay ağzına edeyim!”</em> diye bağırdı. “Gaz pedalını pompala Tom! Elinle yap!”</p>

    <p>“Gaz hangisi?” diye bağırdı Tom telaşla.</p>

    <p>“Uzun olan!”</p>

    <p>Tom eğilip gaz pedalını iki kez pompaladı. Araba yine hız kazanıyordu. Stu beklemek için kendini zorladı. Yokuşun yarısına varmışlardı.</p>

    <p><em>“Şimdi!”</em> diye bağırdı ve debriyajı tekrar bıraktı.</p>

    <p>Plymouth’un motoru kükreyerek çalıştı. Kojak havladı. Paslı egzoz borusundan kapkara duman çıktı ve maviye döndü. Sonra araba zorla da olsa kendi ilerlemeye başladı. Stu vitesi üçe taktı ve debriyajı tekrar bıraktı. Bütün pedallara sol ayağıyla basıyordu.</p>

    <p>“Gidiyoruz Tom!” diye haykırdı. “Ayağımız nihayet yerden kesildi!”</p>

    <p>Tom da neşeyle bağırdı. Kojak havlayarak kuyruğunu salladı. Daha önceki hayatında, Kaptan Trips’ten önce, ismi Koca Steve iken sahibinin arabasıyla sık sık yolculuk ederdi. Yeni sahipleriyle tekrar arabaya binmek güzeldi.</p>

    <p class="paragraf">Bir kavşak bulup doğuya ve batıya uzanan şeritler arasında geçiş yapabilmek için beş kilometre ilerlemeleri gerekti. Üzerinde SADECE RESMİ ARAÇLAR yazan bir tabela gördüler. Stu arabayı doğuya giden şeride geçirmeyi başardı. Bir keresinde motor duracak gibi oldu ve yüreği ağzına geldi ama neyse ki tehlikeyi atlattılar. Motor artık iyice ısınmıştı, sorunsuzca ilerlemeye devam ettiler. Vitesi tekrar üçe takarak rahat bir nefes aldı ve kalp atışları normal ritmine dönmeye başladı. Grilik yine üzerine çökmeye yeltendi ama Stu ona izin vermedi. Tom birkaç dakika sonra Stu’nun uyku tulumuyla yaptıkları uyduruk kızağı gördü.</p>

    <p>“Hoşça kal!” diye bağırdı kızağa neşeyle. “Biz Boulder’a gidiyoruz, hoşça kal!”</p>

    <p><em>Bu akşam Green River’a varmaya razıyım,</em> diye düşündü Stu.</p>

    <p>Kasabaya karanlığın çökmesinden kısa bir süre sonra vardılar. Stu, Plymouth’u yolda kalmış araçlarla dolu karanlık caddelerde yavaş ve çok dikkatli bir şekilde kullanıyordu. Arabayı, kasabanın merkezinde, kapısında Otel Utah yazan binanın önüne park etti. Üç katlı, çok çirkin bir binaydı. Stu, Waldorf-Astoria’nın rekabetten çekindiğini pek sanmıyordu. Başı yine zonkluyor ve gerçeklik ellerinden kayıp geri geliyordu. Son otuz kilometreye girerken araba insanlarla doluymuş gibi görünmüştü. Fran. Nick Andros. Norm Bruett. Başını çevirip baktığı bir seferde ise yanında Indian Head’in barmeni Chris Ortega’nın oturduğunu gördü.</p>

    <p>Çok yorgundu. Hayatında hiç bu kadar yorulmuş muydu?</p>

    <p>“İçeri girelim,” diye mırıldandı. “Geceyi burada geçirmemiz lazım. Nicky. Pilim bitti.”</p>

    <p>“Ben Tom, Stu. Tom Cullen.”</p>

    <p>“Evet Tom. Daha fazla devam edemem. İçeri girmeme yardım eder misin?”</p>

    <p>“Elbette. Bu eski arabayı çalıştırmakla büyük iş becerdin.”</p>

    <p>“Bir bira daha içeceğim,” dedi Stu ona. “Sigaran yok mu? Bir sigara için neler vermezdim.” Ve direksiyona yığıldı kaldı.</p>

    <p>Tom arabadan indi ve onu otele taşıdı. Lobi karanlık ve rutubetliydi ama bir şömine, yanında da yarısına kadar dolu bir odun sandığı vardı. Tom, Stu’yu kocaman bir geyik kafasının asılı olduğu duvarın dibindeki havı dökülmüş kanepeye yatırdı ve Kojak etrafta dolanıp ortalığı koklarken şömineyi yaktı. Stu’nun solukları hafif ve hırıltılıydı. Ara sıra sayıklıyor, bazen de anlamsız şeyler haykırarak Tom’un kanını donduruyordu.</p>

    <p>Şöminede kocaman bir ateş yaktıktan sonra etrafı keşfe çıktı. Kendisi ve Stu için yastıklar ve battaniyeler buldu. Stu’nun yattığı kanepeyi iterek şömineyi iyice yaklaştırdıktan sonra yanına uzandı. Kojak da diğer tarafına yattı ve hasta adamı vücut ısılarıyla sarmaladılar.</p>

    <p>Tom, köşeleri örümcek ağlarıyla kaplanmış tavana bakarak yattı. Stu çok hastaydı. Bu çok endişe verici bir durumdu. Tekrar uyanırsa Stu’ya ne yapabileceğini sormaya karar verdi.</p>

    <p>Ama ya... ya uyanmazsa?</p>

    <p>Dışarıda rüzgâr gittikçe şiddetini artırdı ve uğuldayarak esmeye başladı. Yağmur damlaları camları dövüyordu. Gece yarısı Tom uykuya daldıktan sonra ısı on derece daha düştü ve yağmur damlalarına kar karıştı. Fırtına batıdaki radyoaktif bulutu daha pek çok kişinin öleceği Kaliforniya’ya doğru sürüklüyordu.</p>

    <p>Kojak saat ikiyi biraz geçe başını kaldırdı ve huzursuzca inledi. Tom Cullen ayağa kalkıyordu. Gözleri açıktı ve boş boş bakıyordu. Kojak tekrar inledi, ama Tom, onu fark etmedi. Kapıya doğru yürüyüp fırtınanın içine daldı. Kojak kapıya gidip patilerini cama dayayarak dışarı baktı. Boğazından mutsuzluğunu anlatan sesler çıkararak Tom’u aradı. Sonra gidip tekrar Stu’nun yanına yattı.</p>

    <p>Rüzgâr dışarıda uğuldamaya devam etti.</p>
  </div>
</body>
</html>
