<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">75. Bölüm</h2>

    <p>“Biliyorsun, bir keresinde neredeyse ölüyordum,” dedi Nick. Boş kaldırımda Tom ile yan yana yürüyorlardı. Rüzgâr kesintisizce uğulduyor, sonu gelmeyen bir hayalet tren kara gökyüzünde ilerliyordu. Sokaklarda tuhaf, alçak ıslık sesleri çıkarıyordu. Tom uyanık olsa kaçabilirdi. Ama uyanık değildi –tam olarak değil– ve Nick yanındaydı. Karla karışık yağmur damlaları, yanaklarına sertçe çarpıyordu.</p>

    <p>“Sahi mi?” diye sordu Tom. “Aman!”</p>

    <p>Nick güldü. Sesi alçak, ahenkli ve hoştu. Tom, onu konuşurken dinlemeye bayılıyordu.</p>

    <p>“Tabii ya. Grip beni öldüremedi ama bacağımdaki küçücük bir sıyrık neredeyse işimi bitiriyordu. İşte, bak.”</p>

    <p>Soğuktan etkilenmiyormuş gibi görünen Nick, kemerini çözdü ve kot pantolonunu indirdi. Tom ilginç bir yara veya içinden kıl çıkan bir ben görmeye meraklı her çocuk gibi hemen eğilip baktı. Nick’in bacağında, yakın zamanda iyileştiği anlaşılan çirkin bir iz vardı. Kasıkların hemen altından başlıyor, dizinin biraz aşağısında bitiyordu.</p>

    <p>“Ve bu seni neredeyse <em>öldürecekti,</em> öyle mi?”</p>

    <p>Nick kot pantolonunu çekti ve kemerini bağladı. “Derin değildi ama iltihaplandı. Yani içine kötü mikroplar girdi. Enfeksiyon çok tehlikelidir Tom. Süpergrip virüsünün bütün insanları öldürmesinin sebebi enfeksiyon. Zihnin mikrop kapması.”</p>

    <p>“Enfeksiyon,” diye fısıldadı Tom büyülenmiş gibi. Tekrar yürümeye başlamışlardı. Kaldırımda adeta kayarcasına ilerliyorlardı.</p>

    <p>“Stu’da şimdi enfeksiyon var Tom.”</p>

    <p>“Hayır... hayır, öyle deme Nick... Tom Cullen’ı korkutuyorsun, aman evet!”</p>

    <p>“Biliyorum Tom ve üzgünüm. Ama bilmen gerekiyor. Zatürre olmuş. Neredeyse iki haftadır açık havada uyuyor. Onun için yapman gereken şeyler var. Bunları yapsan bile büyük ihtimalle ölecek. Buna hazırlıklı olmalısın.”</p>

    <p>“Hayır öyle söyleme...”</p>

    <p>“Tom.” Nick elini Tom’un omzuna koydu ama Tom bir şey hissetmedi... sanki Nick’in eli dumandan ibaretti. “Stu ölürse Kojak ile yola devam etmelisiniz. Boulder’a geri dönüp oradakilere çölde Tanrı’nın elini gördüğünü anlatmalısın. Tanrı isterse Stu da seninle gelir... zamanla. Tanrı ölmesini isterse o zaman ölür. Tıpkı benim gibi.”</p>

    <p>“Nick,” dedi Tom yalvarırcasına. “Lütfen...”</p>

    <p>“Sana bacağımı göstermemin sebebi vardı. Enfeksiyonlar için haplar var. Bunun gibi yerlerde.”</p>

    <p>Tom etrafına bakındı ve artık kaldırımda olmadıklarını görünce şaşırdı. Karanlık bir dükkândaydılar. Bir eczanede. Bir tekerlekli sandalye, piyano teliyle bağlandığı tavandan mekanik bir cesedin hayaleti gibi sarkıyordu. Tom’un sağındaki tabelada İDRAR KONTROL İLAÇLARI yazıyordu.</p>

    <p>“Buyurun efendim. Nasıl yardımcı olabilirim?”</p>

    <p>Tom hızla döndü. Beyaz gömlek giymiş olan Nick tezgâhın arkasında duruyordu.</p>

    <p>“Nick?”</p>

    <p>“Evet efendim.” Nick, Tom’un önüne küçük ilaç şişeleri dizmeye başladı. “Bu penisilin. Zatürre için birebirdir. Bu ampisilin, bu da amoksisilin. Bunlar da iyidir. Ve bu da V-silin. Çoğunlukla çocuklarda kullanılır ama diğerleri işe yaramazsa bu yarayabilir. Bol bol su içmeli. Meyve suyu da içse iyi olur ama bu pek mümkün olmayabilir. Ona bunları ver. C vitamini tabletleri. Ayrıca yürütülmesi...”</p>

    <p><em>“Bütün bunları hatırlayamam!”</em> dedi Tom ağlamaklı bir sesle.</p>

    <p>“Maalesef hatırlamak zorundasın. Çünkü senden başka kimse yok. Tek başınasın.”</p>

    <p>Tom ağlamaya başladı.</p>

    <p>Nick öne eğildi. Kolu savruldu. Tokat atamadı –eli yine dumandan ibaretmiş gibi yanından, hatta belki içinden geçti– ama Tom yine de başının geriye savrulduğunu hissetti. Başının içinde bir şey kopmuş gibiydi.</p>

    <p>“Yeter! Şimdi bebek gibi davranmanın zamanı değil Tom! Erkek ol biraz! Tanrı aşkına, erkek gibi davran!”</p>

    <p>Tom bir eli yanağında, irileşmiş gözlerle Nick’e bakakaldı.</p>

    <p>“Onu yürüt,” dedi Nick. “Ağırlığını sağlam bacağına vererek ayağa kalksın. Gerekirse sürükle. Ama yatmasına izin verme yoksa boğulur.”</p>

    <p>“Kendinde değil,” dedi Tom. “Bağırıyor... orada olmayan insanlarla konuşuyor.”</p>

    <p>“Hayal görüyor. Sen yine de yürüt onu. Elinden geldiğince. Penisilin içmesini sağla. Her seferinde tek hap. Ona aspirin ver. Sıcak tut. Ve dua et. Bütün yapabileceklerin bunlar.”</p>

    <p>“Tamam Nick. Tamam, bir erkek gibi davranmaya çalışacağım. Unutmamaya çalışacağım. Ama keşke burada olsaydın. Aman, keşke!”</p>

    <p>“Elinden geleni yap Tom. Hepsi bu.”</p>

    <p>Nick gitmişti. Tom uyandı ve kendini karanlık eczanede, tezgâhın önünde dikilir buldu. Tezgâhın üstünde dört ilaç şişesi vardı. Tom şişelere uzun bir süre baktıktan sonra hepsini aldı.</p>

    <p class="paragraf">Tom omuzlarında kar taneleri birikmiş halde geri döndüğünde saat dörttü. Ufukta şafağın incecik, beyaz çizgi halindeki habercisi görülüyordu. Kojak, onu görünce neşeyle havladı. Stu inleyerek uyandı. Tom, Stu’nun yanında diz çöktü. “Stu?”</p>

    <p>“Tom? Nefes almakta zorlanıyorum.”</p>

    <p>“Yanımda ilaç var Stu. Nick, bana gösterdi. İçersen enfeksiyondan kurtulurmuşsun. Şimdi bir tane içmen gerek.” Tom getirdiği torbadan ilaç şişelerini ve Gatorade şişesini çıkardı. Nick meyve suyu konusunda yanılıyordu. Green River Superette’te bolca şişe vardı.</p>

    <p>Stu şişeleri yüzüne iyice yaklaştırarak baktı. “Bunları nereden buldun Tom?”</p>

    <p>“Eczaneden. Nick verdi.”</p>

    <p>“Hayır gerçekten nereden buldun?”</p>

    <p>“Ama doğru söylüyorum! Gerçekten! Önce penisilin içecekmişsin, işe yarayıp yaramayacağını görmemiz lazım. Penisilin hangisi?”</p>

    <p>“Bu... ama Tom...”</p>

    <p>“Hayır. İçmen gerek. Nick öyle dedi. Ve yürümen gerek.”</p>

    <p>“Yürüyemem. Bacağım kırık. Ve hastayım.” Stu’nun sesi huysuzdu. Hastalık sesiydi.</p>

    <p>“Mecbursun. Yoksa seni sürükleyerek yürütürüm.”</p>

    <p>Stu gerçekle olan bağını kaybetti. Tom penisilin kapsüllerinden birini ağzına koydu ve Stu yutkunarak Gatorade ile birlikte ilacı yuttu. Yine de şiddetle öksürmeye başladı ve Tom bir bebeğin gazını çıkarırcasına sırtına vurdu. Sonra Stu’yu sağlam bacağının üstüne kaldırıp lobide sürüklemeye başladı. Kojak endişeyle peşlerinden geliyordu.</p>

    <p>“Lütfen Tanrım,” dedi Tom. “Lütfen Tanrım, ne olur Tanrım.”</p>

    <p>Stu bağırdı. “Ona çamaşır tahtası bulacağım yeri biliyorum Glen! Müzik mağazasında var! Vitrinde bir tane görmüştüm!”</p>

    <p>“Lütfen Tanrım,” diye soludu Tom. Stu’nun başı omzuna düşmüştü. Fırın gibi sıcaktı. Tahtalarla sabitlenmiş bacağı işe yaramaz bir şekilde sürükleniyordu.</p>

    <p>Boulder hiç o berbat gecede olduğu kadar uzak görünmemişti.</p>

    <p class="paragraf">Stu’nun zatürreyle mücadelesi iki hafta sürdü. Bu sürede bol miktarda Gatorade, V-8, Welch’s üzüm suyu ve çeşitli markalardan portakal suyu içti. Ne içtiği pek fark etmiyordu. İdrarı keskin ve asidikti. Bir bebek gibi altını pisletiyordu ve dışkısı da tıpkı bebeklerinki gibi sarı, yumuşak ve günahsızdı. Tom, onu temiz tutuyor, her fırsatta Otel Utah’ın lobisinde yürütüyordu. Ve uykusundan uyanacağı geceyi bekliyordu. Stu’nun bilinçsiz sayıklamaları yüzünden değil, hırıltılı soluğu kesildiği için.</p>

    <p>Penisilin iki gün sonra Stu’nun cildinde çirkin bir döküntüye yol açmış, Tom onu kesip ampisilin vermeye başlamıştı. Bu daha iyi sonuç vermişti. 7 Ekim sabahı uyandığında, Stu’nun günlerdir olmadığı kadar derin uyuduğunu görmüştü. Bütün vücudu ter içindeydi ama aynı zamanda soğuktu. Gece nihayet ateşi düşmüştü. Stu sonraki iki gün boyunca uyumak dışında pek bir şey yapmamıştı. Tom, ona ilaçlarını ve otelin yanındaki restorandan aldığı küp şekerleri vermek için uyandırmakta zorlanmıştı.</p>

    <p>11 Ekim’de durumu yine ağırlaştı ve Tom bu kez onu kaybedeceğini düşünerek çok korktu. Ama ateşi, beşinde ve altısında olduğu kadar yükselmemişti ve nefes almakta da önceki kadar zorlanmıyordu.</p>

    <p>Tom 13 Ekim günü lobideki koltuklardan birinde yaptığı şekerlemeden uyandığında Stu’nun oturmuş, şaşkınca etrafına bakmakta olduğunu gördü. “Tom,” diye fısıldadı Stu. “Yaşıyorum.”</p>

    <p>“Evet,” dedi Tom neşeyle. “Aman, evet!”</p>

    <p>“Çok açım. Bana bir çorba yapabilir misin? Belki içine biraz makarna da katabilirsin.”</p>

    <p>Ayın on sekizi olduğunda gücü yerine gelmeye başlamıştı. Tom’un eczaneden getirdiği koltuk değneklerini kullanarak lobide beşer dakikalık yürüyüşler yapabiliyordu. Kemikleri kaynamaya başladığından, bacağında delirtici bir kaşıntı vardı. İçine yünlü iç çamaşırı, üstüne kalın bir kaban giyerek 20 Ekim’de ilk kez dışarı çıktı.</p>

    <p>Hava ılık ve güneşliydi ama sinsi bir serinlik de vardı. Boulder’da hâlâ sonbaharı yaşıyor olabilirlerdi, ağaçlar muhtemelen altın sarısına dönmüştü, ama burada kara kışın eli kulağındaydı. Güneşin dokunmadığı yerlerde öbek öbek birikmiş karları görebiliyordu.</p>

    <p>“Bilmiyorum Tom,” dedi. “Sanırım Grand Junction’a kadar gidebiliriz ama sonrası için bir şey söyleyemem. Dağlarda çok kar olacağı kesin. Ve bir süre hareket etmeye cesaret edemiyorum, bu da var. Önce kendimi iyice toparlamalıyım.”</p>

    <p>“Ne zaman toparlarsın Stu?”</p>

    <p>“Bilmiyorum Tom. Göreceğiz.”</p>

    <p class="paragraf">Stu hızlı hareket etmemekte ve sabırlı olmakta kararlıydı; ölüme, iyileşmenin tadını çıkaracak kadar çok yaklaşmıştı. Tamamen iyileşmeden bir şey yapmayacaktı. Lobiden ayrılıp zemin kattaki iki bitişik odaya yerleştiler. Karşıdaki oda, Kojak’ın geçici kulübesi olmuştu. Stu’nun kemikleri kaynıyordu ama doğru düzgün birleştirilmedikleri için bacağı bir daha asla eskisi gibi olamayacaktı. Gerçi George Richardson’dan kemikleri tekrar kırıp düzeltmesini isteyebilirdi. Koltuk değneklerini bırakınca topallayacaktı.</p>

    <p>Yine de kaslarını kuvvetlendirmek için egzersizlere başladı. Bacağının işlevinin yüzde yetmiş beşini geri kazanmak bile epey zaman alacaktı. Ama görünüşe bakılırsa bunun için önünde koca bir kış vardı.</p>

    <p>28 Ekim’de Green River kalınlığı neredeyse on beş santimi bulan karla kaplandı.</p>

    <p>“Daha fazla gecikirsek bütün kışı burada geçirmek zorunda kalacağız,” dedi Tom’a karlara bakarken.</p>

    <p>Ertesi gün Plymouth ile kasabanın dışındaki benzin istasyonuna gittiler. Sık sık durup dinlenerek, ağır işleri Tom’a yaptırarak arka lastikleri kar lastikleriyle değiştirdi. Önce arabayı dört çekerli bir araçla değiştirmeyi düşündü, ama sonra mantıklı davranmayıp şans eseri buldukları bu araçla devam etmeleri gerektiğine karar verdi. Tom, Plymouth’un bagajına yirmi beş kiloluk kum torbalarını koydu ve işlerini bitirdiler. Cadılar Bayramı’nda Green River’dan ayrılıp doğuya yöneldiler.</p>

    <p class="paragraf">Grand Junction’a 2 Kasım günü öğle vakti vardılar. Birkaç saat gecikseler işleri çok zor olacaktı, zira tam kasabaya girdiklerinde yoğun kar yağışı başladı. Sabahtan beri rengi kurşuni olan gökyüzü, karın haberini önceden vermişti zaten. Gelirken yolda birkaç kez atıştırmıştı ama bu kez daha şiddetli olacağı belliydi.</p>

    <p>“Bir yer seç bakalım,” dedi Stu. “Burada uzun süre kalmamız gerekebilir.”</p>

    <p>Tom bir binayı işaret etti. “Şurası olsun! Üstünde yıldız olan otel!”</p>

    <p>Üstünde yıldız olan otel, Grand Junction Holiday Inn’di. Tabelasının ve davet eden yıldızın altındaki tentenin üstünde büyük, kırmızı harflerle GR ND JUNC ON 1990 YAZ F STİV LİNE H Ş GEL İN Z! 12 H ZİR N - 4 T MM Z! yazıyordu.</p>

    <p>“Tamam,” dedi Stu. “Holiday Inn’de kalıyoruz.”</p>

    <p>Arabayı otelin önüne çekip motoru durdurdu. İkisi de bir daha asla çalışmayacağını biliyordu. Saat iki olduğunda kar taneleri irileşti ve sonsuza dek süreceğe benzeyen sessiz bir yağış başladı. Hafif rüzgâr, saat dörtte şiddetlenip fırtınaya döndü ve kar tanelerini amansızca savurmaya ve neredeyse hayal gibi görünen bir hızla tepecikler oluşturmaya başladı. Kar bütün gece durmaksızın yağdı. Ertesi sabah uyanıp odalarından çıktıklarında Kojak’ın lobinin çift kanatlı kapısı önünde oturmuş, dışarıdaki bembeyaz dünyayı seyrettiğini gördüler. Yolun karşısındaki parçalanmış tentenin üstüne konan bir gökkuzgun haricinde hiçbir şey kıpırdamıyordu.</p>

    <p>“Vay canına,” diye fısıldadı Tom. “Mahsur kaldık değil mi Stu?”</p>

    <p>Stu başını salladı.</p>

    <p>“Boulder’a nasıl gideceğiz peki?”</p>

    <p>“Baharı bekleyeceğiz,” dedi Stu.</p>

    <p>“O kadar geç mi?” Tom üzgün görünüyordu. Stu kolunu çocuk-adamın omzuna attı.</p>

    <p>“Zaman çabuk geçer,” dedi ama o kadar bekleyebileceklerinden şüpheliydi.</p>

    <p class="paragraf">Stu bir süredir karanlıkta inleyip kıvranıyordu. Sonunda yüksek sesle bağırarak uyandı ve Holiday Inn’deki yatağında, dirsekleri üzerinde doğrulmuş halde irileşmiş gözlerle boşluğa bakakaldı. Uzun, titrek bir nefes verip başucundaki lambaya uzandı. Gerçekler kafasına dank etmeden önce düğmesine iki kez bastı. Elektriğe duyulan inancın bu kadar zor yok olması ne komikti. Yerdeki Coleman lambayı bulup onu yaktı. Tuvalet ihtiyacını giderdi. Sonra masanın yanındaki sandalyeye oturdu. Saatine bakınca üçü çeyrek geçtiğini gördü.</p>

    <p>Yine aynı rüyayı görmüştü. Frannie’nin olduğu rüya. Kâbus.</p>

    <p>Hep aynı şeyler oluyordu. Frannie acılar içindeydi. Yüzü terle kaplıydı. Richardson bacaklarının arasına eğilmişti ve Laurie Constable, hemen yanında ona yardım ediyordu. Fran’in bacakları, paslanmaz çelikten ayaklar üzerindeydi...</p>

    <p><em>Ikın Frannie. Dayan. Çok iyi gidiyorsun.</em></p>

    <p>Ama George’un maskesinin üzerinden görünen gözlerine bakan Stu, Fran’in hiç de iyi olmadığını anlayabiliyordu. Bir terslik vardı. Laurie, Fran’in alnındaki teri siliyor, yüzüne düşen saçlarını çekiyordu.</p>

    <p><em>Bebek ters.</em></p>

    <p>Kim söylemişti bunu? 33’lük hızıyla çalınan 45’likten çıkan sese benzer alçak, günahkâr, bedensiz bir sesti.</p>

    <p><em>Bebek ters.</em></p>

    <p>George’un sesi: <em>Dick’i çağırsan iyi olur. Ona belki...</em></p>

    <p>Laurie’nin sesi: <em>Çok kan kaybediyor doktor...</em></p>

    <p>Stu bir sigara yaktı. Çok bayattı ama ne kadar kötü olursa olsun bu kâbustan sonra onu birazcık rahatlatmıştı. <em>Kendi endişelerimin yol açtığı bir rüya, hepsi bu. Sen yokken orada her şeyin ters gideceğine dair kendini beğenmişçe bir inancın var. Buna bir son ver Stuart; Fran gayet iyi. Bütün rüyalar gerçekleşecek diye bir şey yok.</em></p>

    <p>Ama son altı ayda çok fazla rüya gerçekleşmişti. Her gece gördüğü, Fran’in doğumuyla ilgili bu rüyanın geleceğin habercisi olduğu hissi onu bir türlü terk etmiyordu.</p>

    <p>Yarısı içilmiş sigarayı söndürdü ve gaz lambasına dalgınca baktı. 29 Kasım’dı. Neredeyse bir aydır Grand Junction Holiday Inn’deydiler. Zaman çok yavaş geçiyor, kendilerini kasabayı işe yarar bir şeyler bulma amacıyla keşfe çıkarak oyalıyorlardı.</p>

    <p>Stu, Grand Sokağı’nda bir toptancıda Honda marka, orta boy bir jeneratör bulmuştu. Tom’la birlikte jeneratörü tıpkı Çöpçü’nün Randall Flagg’e son hediyesini götürmesi gibi vinç yardımıyla kızağa yüklemişler, sonra kızağı kar aracına bağlayarak Inn’in karşısındaki kongre salonuna kadar çekmişlerdi.</p>

    <p>“Bununla ne yapacağız?” diye sormuştu Tom. “Otelin elektriğini geri mi getireceğiz?”</p>

    <p>“Onun için fazla küçük,” demişti Stu.</p>

    <p>“Ne o zaman? Ne işe yarayacak?” Tom oldukça sabırsızlanmıştı.</p>

    <p>“Göreceksin,” demişti Stu.</p>

    <p>Jeneratörü kongre salonunda bir odaya koymuşlar ve Tom, Stu’nun umduğu gibi konuyu hemen unutmuştu. Ertesi gün kar aracıyla Grand Junction Sixplex’e gitmiş ve bu kez vinci tek başına kullanarak keşif gezilerinden birinde rastladığı otuz beş milimetre projeksiyon cihazını ikinci kattaki pencereden aşağı indirerek kızağa yüklemişti. Cihaz plastik bir ambalajla kaplanmış ve üstünü kaplayan toz tabakasına bakılırsa sonra da belli ki unutulmuştu.</p>

    <p>Bacağı giderek iyileşiyordu ama yine de cihazı kongre salonunun kapısından geçirip ortaya götürmek neredeyse üç saatini almıştı. Çalışırken bir yandan da Tom’un gelip gelmediğini kontrol ediyordu. Aslında onun yardımıyla işi çok daha çabuk bitirebilirdi ama sürprizi bozmak istemiyordu. Tom herhalde kendine göre bir uğraş bulmuş olacaktı ki Stu, onu bütün gün görmemişti. Saat beş civarında, boynunda bir atkı ve elma gibi kızarmış yanaklarla Holiday Inn’e geldiğinde her şey hazırdı.</p>

    <p>Stu, Grand Junction’ın yegâne sinema salonunda gösterilen altı filmi de getirmişti. Akşam yemeğinden sonra, “Hadi benimle kongre salonuna gel Tom,” demişti renk vermeden.</p>

    <p>“Neden?”</p>

    <p>“Göreceksin.”</p>

    <p>Kongre salonu, karlarla kaplı caddenin diğer tarafındaydı. Stu kapıdan girerken Tom’a bir kutu patlamış mısır vermişti.</p>

    <p>“Bu da nereden çıktı?” diye sormuştu Tom.</p>

    <p>“Patlamış mısır olmadan film mi izlenir şapşal,” demişti Stu sırıtarak.</p>

    <p><em>“FİLM Mİ?”</em></p>

    <p>“Tabii ya.”</p>

    <p>Tom koşarak kapıdan içeri dalmış, projektör cihazını ve indirilmiş kocaman perdeyi görmüştü. Sonra bakışları bomboş salonun ortasında yan yana duran iki sandalyeye kaymıştı.</p>

    <p>“Vay be,” diye fısıldamıştı. Yüzündeki büyülenmişlikle karışık hayret ifadesi, tam da Stu’nun görmeyi umduğu ifadeydi.</p>

    <p>“Bu işi Braintree’deki Starlite açık hava sinemasında üç yaz boyunca yapmıştım,” demişti Stu. “Umarım film koparsa ne yapılması gerektiğini hatırlayabilirim.”</p>

    <p>“Vay be,” demişti Tom yine.</p>

    <p>“Makaralar arasında beklemek zorundayız. Gidip ikincisini almadım artık.” Stu projeksiyon cihazından Honda jeneratöre doğru giden uzatma kablolarının üstünden geçerek odaya girmiş ve jeneratörü çalıştırmıştı. Jeneratör neşeyle homurdanmaya başlamıştı. Stu gürültüyü engellemesi için kapıyı olabildiğince kapatmış ve ışıkları söndürmüştü. Beş dakika sonra yan yana oturmuşlar Sylvester Stallone’nin <em>Rambo: İlk Kan</em> filmini seyrediyorlardı. Kongre salonunun on altı hoparlöründen yayılan gürültü o kadar fazlaydı ki diyalogları duymak zor oluyordu, gerçi pek diyalog olduğu da söylenemezdi ya. Yine de filmi büyük bir keyifle izlemişlerdi.</p>

    <p>O anları düşünen Stu gülümsedi. Bilmeyen biri, Inn’deki videoya daha küçük bir jeneratör bağlayıp yüzlerce film seyretmek varken neden böyle uğraştığını sorgulayıp onu aptallıkla suçlayabilirdi. Ama televizyonda film izlemek çok farklıydı, ona göre sinemada seyretmekle kıyaslanamazdı bile. Aslında esas sebep bu da değildi. Öldürecek çok fazla vakitleri vardı... ve bazı günlerde öldürmek fazlasıyla zor oluyordu.</p>

    <p>Her neyse, filmlerden biri Disney yapımı son çizgi filmlerden <em>Oliver ve Company</em> idi ve video kasetlerini piyasaya sürme fırsatı bulamamışlardı. Tom çizgi filmi defalarca izledi. Oliver, Artful Dodger ve New York’ta bir mavnada yaşayıp çalıntı bir uçak koltuğunda uyuyan Fagin’in maceralarına bir çocuk gibi kahkahalarla gülmüştü.</p>

    <p>Stu sinema projesinin yanı sıra, aralarında süpergripten önce altmış beş dolara satılan, 240 parçadan oluşan bir Rolls-Royce’un da bulunduğu yirmiden fazla model yapmıştı. Tom ise Holiday Inn’in ana salonunun zeminini neredeyse tamamen kaplayan, garip ama her nasılsa çekici görünen bir resim çalışması yapmıştı. Resmi yaparken hamur haline getirilmiş kâğıt, alçı ve çeşitli gıda boyaları kullanmıştı. İsmini Ay Üssü Alfa koymuştu. Evet, kendilerini bir şekilde oyalamışlardı ama...</p>

    <p><em>Düşündüğün şey delilik.</em></p>

    <p>Bacağını esnetti. Holiday Inn’in spor salonundaki egzersiz aletleri sayesinde umduğundan da iyi durumdaydı. Hâlâ azımsanmayacak bir tutukluk ve ağrı söz konusu olsa da koltuk değneksiz yürüyebiliyordu. Yavaş yavaş ilerleyebilirlerdi. Tom’a, neredeyse herkesin garajında bir tane bulundurduğu kar motosikletlerini kullanmayı öğretebileceğinden emindi. Günde otuz kilometre ilerlerler, yanlarına çadır, kalın uyku tulumları ve kurutulmuş gıdalar alırlar ve...</p>

    <p><em>Tabii, sonra Vail Geçidi’nde tepenize çığ düştüğünde Tom ile kurutulmuş havuçlarınızı kemirerek defolup gitmesini söyleyebilirsiniz. Bu delilik!</em></p>

    <p>Yine de...</p>

    <p>Gaz lambasını söndürüp uzandı. Ama uzun bir süre uyuyamadı.</p>

    <p class="paragraf">Kahvaltıda Tom’a sordu: “Boulder’a dönmeyi ne kadar istiyorsun Tom?”</p>

    <p>“Gidip Fran’i görmeyi mi? Ve Dick’i? Sandy’yi? Boulder’a gitmeyi her şeyden çok istiyorum Stu. Evimi başkasına vermemişlerdir değil mi?”</p>

    <p>“Vermediklerinden eminim. Sence şansımızı deneyelim mi?”</p>

    <p>Tom, ona kafası karışmışçasına baktı. Stu açıklamaya hazırlanmıştı ki Tom, “Her şey biraz şans değil mi?” dedi.</p>

    <p>Ve böylece karar verilmiş oldu. Kasımın son gününde Grand Junction’dan ayrıldılar.</p>

    <p class="paragraf">Tom’a kar motosikleti kullanmanın temellerini öğretmeye gerek kalmadı. Stu, Holiday Inn’den bir kilometre bile uzak olmayan bir garajda bir arazi aracı buldu. Motoru oldukça büyüktü, rüzgârı kesecek şekilde tasarlanmıştı ve en önemlisi, üstü açık bir yük bölmesi mevcuttu. Şüphesiz bu bölmede bir zamanlar acil durumlarda ihtiyaç duyulabilecek malzemeler vardı. İri bir köpeğin rahatça yolculuk edebileceği genişlikteydi. Süpergrip yaz başında ortaya çıkmasına rağmen kasabadaki çok sayıdaki kamp malzemesi satan dükkândan zorlu kış yolculuğu için gereken bütün ihtiyaçlarını kolayca karşıladılar. Pratik çadırlar, kalın uyku tulumları, her ihtimale karşı birer çift kayak (gerçi Tom’a kayak yapmayı öğretmesi gerekebileceğini düşündükçe Stu’nun içini bir sıkıntı kaplıyordu), büyük bir Coleman gazlı ocak, lambalar, gaz bidonları, yedek piller, konsantre yiyecekler ve dürbünlü bir Garand tüfek.</p>

    <p>Stu ilk gün saat iki civarında bir yerde mahsur kalıp açlıktan öleceklerine dair korkusunun yersiz olduğunu gördü. Ormanlar av hayvanlarıyla kaynıyordu; hayatında hiç böyle bir şey görmemişti. Akşamüstü bir geyik vurdu, okulu asıp Dale amcası ile ava gittiği dokuzuncu sınıftan beri vurduğu ilk geyikti. O geyik, eti acımtırak bir dişiydi... Dale amcası çok fazla ısırgan otu yediği için etinin tadının öyle olduğunu söylemişti. Bu seferki geniş göğüslü, iri, sağlıklı bir erkekti. Stu, kamp malzemeleri satan bir dükkândan aldığı keskin bıçakla hayvanın iç organlarını çıkarırken kışın yeni başladığını düşündü. Tabiat Ana nüfus fazlalığının çaresine kendi yöntemleriyle bakacaktı.</p>

    <p>Stu geyiği kol ağızlarının kanla ıslanmasına engel olamadan elinden geldiğince parçalarken Tom büyük bir ateş yaktı. Stu işini bitirdiğinde karanlık basalı üç saat olmuştu ve kırılan bacağı “Ave Maria”yı söylüyordu. Dale amcasıyla avladığı geyik, Braintree sınırında bir kulübede yaşayan Schoey adında bir ihtiyara gitmişti. Adam üç dolar ve beş kilo et karşılığında geyiği bir güzel yüzüp temizlemişti.</p>

    <p>“Keşke ihtiyar Schoey şimdi burada olsaydı,” dedi içini çekerek.</p>

    <p>“Kim?” diye sordu uyuklamakta olan Tom.</p>

    <p>“Boş ver Tom. Kendi kendime konuşuyordum.”</p>

    <p>Ama et, bütün zahmetine değecek kadar lezzetliydi. Stu karınlarını iyice doyurduktan sonra on beş kilo kadar daha pişirdi ve ertesi sabah kar aracının daha küçük taşıma bölmelerine yerleştirdi. İlk gün sadece yirmi dört kilometre ilerleyebildiler.</p>

    <p class="paragraf">O gece rüya değişti. Yine doğum odasındaydı. Her yer kanla kaplıydı, üstündeki beyaz önlüğün kolları kandan yapış yapış olmuştu. Frannie’nin üstünü örten çarşaf da kıpkırmızıydı. Frannie çığlıklar atıyordu.</p>

    <p><em>Geliyor,</em> dedi George soluk soluğa. <em>Nihayet geliyor Frannie, artık doğmayı bekliyor, bu yüzden ıkın! IKIN!</em></p>

    <p>Ve bebek geldi, son bir kan seliyle birlikte çıktı. George, bebeği kalçasından tutarak çıkardı, çünkü ters gelmişti.</p>

    <p>Laurie çığlık atmaya başladı. Çelik aletler her yere saçıldı...</p>

    <p>Çünkü doğan, sırıtan bir insan yüzüne sahip, kurdumsu bir yaratıktı. <em>Onun</em> yüzüydü, Flagg’di, ölmemişti, hâlâ ölmemişti ve Frannie, Randall Flagg’i doğurmuştu...</p>

    <p>Stu soluklarını kulaklarında hissederek uyandı. Haykırmış mıydı?</p>

    <p>Tom hâlâ uyuyordu. Uyku tulumuna öyle gömülmüştü ki sadece saçlarının tepesi görünüyordu. Kojak, Stu’nun yanına kıvrılmıştı. Her şey yolundaydı. Sadece bir rüyaydı...</p>

    <p>Tam o sırada keskin bir uluma, ümitsiz dehşetin gümüşi sesi geceyi yırtarak göğe tırmandı... bir kurdun uluması ya da belki bir katilin hayaletinin çığlığıydı.</p>

    <p>Kojak başını kaldırdı.</p>

    <p>Stu’nun kolları, bacakları, kasıkları ürperdi.</p>

    <p>Uluma bir daha duyulmadı.</p>

    <p>Stu uyudu. Sabah toparlanıp yola devam ettiler. Geyiğin iç organlarının bıraktıkları yerde olmadığını fark eden Tom oldu. Geriye sadece ayak izleri ve sürüklenen etlerin karda bıraktığı pembe iz kalmıştı.</p>

    <p class="paragraf">Havanın iyi olduğu beş gün, Rifle’a kadar geldiler. Ertesi sabah kalktıklarında kendilerini giderek şiddetlenen tipinin göbeğinde buldular. Stu tipinin geçmesini beklemelerinin iyi olacağını söyledi ve kasabada bir otele yerleştiler. Tom lobinin kapılarını açık tuttu ve Stu kar aracını doğruca içeri soktu. Yerdeki halı mahvolmuştu ama araç için gayet iyi bir garajdı.</p>

    <p class="paragraf">Kar, üç gün boyunca yağdı. 10 Aralık sabahı uyandılar ve kapının önündeki karları küreyerek dışarı çıktıklarında güneşin pırıl pırıl parlamakta olduğunu gördüler. Hava sıcaklığı da hissedilir ölçüde yükselmişti. Kar kalınlığı bir hayli artmıştı ve I-70’in kıvrımlarıyla dönüşlerini takip etmek iyice zorlaşmıştı. Ama o ılık, parlak günde Stu’yu endişelendiren, otoyolu takip edememek değildi. Öğleden sonra geç vakitlerde, mavi gölgeler uzamaya başladığında önce yavaşladılar, sonra Stu motoru tamamen durdurdu. Başını hafifçe yana eğmişti, bütün vücudu dinlemede gibiydi.</p>

    <p>“Ne oldu Stu? Neyi...” Ve Tom da duydu. Sol taraflarından, yukarıdan, alçak bir gümbürtü geliyordu. Giderek büyüdü ve ekspres tren kükremesine döndü, ardından azalıp yok oldu. Gün yine eski sükûnetine büründü.</p>

    <p>“Stu?” diye sordu Tom kaygılı bir sesle.</p>

    <p>“Endişelenme,” dedi Stu ve, <em>ben ikimizin yerine de endişelenirim,</em> diye düşündü.</p>

    <p class="paragraf">Hava sıcaklığı artmaya devam etti. 13 Aralık’ta neredeyse Shoshone’a varmışlardı ve hâlâ Rocky Dağları’na tırmanmaya devam ediyorlardı, tekrar inişe geçmeye başlamadan önce ulaşacakları en yüksek nokta Loveland Geçidi’ydi.</p>

    <p>Çığların alçak gümbürtüsünü kimi zaman uzaktan, kimi zaman sadece ümitsizce yukarı bakıp beyaz ölümün üstlerine düşmemesini dilemelerine sebep olacak kadar yakından duymaya devam ettiler. Ayın on ikisinde çığ, daha yarım saat önce geçtikleri yere düşerek kar aracının izlerini tonlarca karla örttü. Stu kar aracının homurtusunun yarattığı titreşimin, onları daha ne olduğunu anlayamadan on iki metre derine gömecek bir çığı tetikleyerek öldüreceğinden korkmaya başlamıştı. Ama yola devam edip iyimser düşünmeye çalışmaktan başka yapabilecekleri bir şey yoktu.</p>

    <p>Sonra sıcaklık tekrar düştü ve çığ tehlikesi bir nebze azaldı. Bir fırtınaya daha yakalanınca iki günlüğüne mola vermek zorunda kaldılar. Fırtına dinince karların arasından çıkıp yola devam ettiler ve kurtlar geceleri ulumaya başladı. Sesleri bazen uzaktan, bazen de Kojak’ı göğsünde alçak bir hırıltıyla, yay gibi gerilmiş bir halde ayağa dikecek kadar yakından geliyordu. Sıcaklık tekrar artmadı ve çığ gümbürtülerini giderek daha az duymaya başladılar ama ayın on sekizinde yine bir çığdan kıl payı kurtuldular.</p>

    <p>Stu 22 Aralık’ta, Avon kasabasının hemen dışında kar aracıyla yoldan çıkıp burun üstü hendeğe dalıverdi. Saatte on beş kilometre hızla, karları arkalarına püskürterek, güvenli bir şekilde ilerliyorlardı. Hatta Tom, ona, aşağıdaki tek kiliseli, karların evlerin çatılarına dek yükselmiş olan küçük sessiz köyü gösterdi. Bir süre sonra, Stu kar aracının kontrolünü kaybetti.</p>

    <p>“Neler olu...” diyebildi sadece.</p>

    <p>Kar aracı aşağı daldı. Stu geri gitmeye çalıştı, ama çok geçti. Tıpkı havuza dalmadan önce tramplende zıplandığında yükselme hızıyla yerçekimi gücünün eşitlendiği an duyulan hisse benzer, hiç ağırlıkları yokmuş gibi tuhaf bir his oldu. Aracın üstünden tepetaklak uçtular. Stu, Tom ve Kojak’ı kaybetti. Soğuk kar burnuna doldu. Bağırmak için ağzını açtığında kar boğazına kadar girdi. Yakasından içeri doldu. Düşüyor, yuvarlanıyordu. Nihayet kalın bir kar tabakasının üstünde hareketsiz kaldı.</p>

    <p>Yutkunmaya çalışarak bir yüzücü gibi yukarı tırmanmaya çalıştı. Kar boğazını yakmıştı.</p>

    <p>“Tom!” diye bağırdı tırmanmak için debelenerek. Garipti ama bulunduğu yerden otoyoldan ayrılıp kendi küçük çaplı çığlarını yarattıkları noktayı net bir şekilde görebiliyordu. Yolun on beş metre kadar aşağısındaki karlara gömülmüş olan kar aracının sadece arka kısmı görünüyordu. Turuncu bir şamandıraya benziyordu. Su benzetmesinin devam etmesi ne ilginçti... peki Tom boğuluyor muydu?</p>

    <p>“Tom! <em>Tommy!</em>”</p>

    <p>Kojak boydan boya pudraşekerle kaplanmış gibi karın içinden fırladı ve Stu’ya doğru ilerlemeye başladı.</p>

    <p>“Kojak!” diye bağırdı Stu. “Tom’u bul! <em>Tom’u bul!</em>”</p>

    <p>Kojak havladı ve zor da olsa derin karın içinde yön değiştirdi. Kar tabakasının bozulduğu bir yere doğru ilerledi ve tekrar havladı. Stu debelenip kar yutarak, bata çıka ilerledi ve Kojak’ın yanına varınca karın içini yoklamaya başladı. Eldivenli eliyle Tom’un ceketini kavradı ve sertçe çekti. Tom öksürüp soluklanmaya çalışarak karın üstünde belirdi ve ikisi de kendini sırtüstü yere atıverdi. Tom ıslık gibi soluk alıp vererek yutkundu.</p>

    <p>“Boğazım! Yanıyor! Aman, aman.”</p>

    <p>“Soğuğun etkisi Tom. Geçer.”</p>

    <p>“Boğuluyordum...”</p>

    <p>“Geçti artık Tom. Her şey yoluna girecek.”</p>

    <p>Nefesleri düzene girene dek karda sırtüstü yatmaya devam ettiler. Stu iri adamın titremesini engellemek için kolunu Tom’un omzuna attı. Uzaklardan bir başka çığın giderek yükselen, sonra azalan soğuk gümbürtüsü geldi.</p>

    <p class="paragraf">Yoldan çıktıkları noktadan Avon’a kadar olan bir kilometrelik mesafeyi almaları saatler sürdü. Kar aracını veya üstündeki malzemeleri kurtarmak mümkün değildi; yolun çok aşağısındaydılar. En azından bahara kadar, dünyanın şu anki hali düşünülürse muhtemelen sonsuza kadar orada kalacaklardı.</p>

    <p>Kasabaya, alacakaranlığın çökmesinden yarım saat sonra vardılar. Bir ateş yakıp uyuyacak sıcak bir yer bulmak dışında hiçbir şey yapamayacak kadar yorulmuş ve üşümüşlerdi. O gece rüyalar yoktu, sadece aşırı yorgunluğun karalığı vardı.</p>

    <p>Sabah eksilen malzemelerinin yerine yenilerini bulma işine giriştiler. Avon, Grand Junction kadar büyük olmadığı için bulmaları daha zordu. Stu yine kışı geçirene kadar orada kalıp kalmamayı düşündü, yapılması gerekenin bu olduğunu söylediği takdirde Tom’un onu sorgulamayacağını biliyordu ve önceki gün, şanslarını zorlayan insanların başına neler gelebileceğini görmüştü. Ama düşündükten sonra kalmamaya karar verdi. Bebek, ocak başında doğacaktı. Doğduğunda orada olmak istiyordu. İyi olduğunu kendi gözleriyle görmeye ihtiyacı vardı.</p>

    <p>Avon’un kısa anacaddesinin sonunda bir John Deere bayisi buldular. Galerinin arkasındaki garajda iki kullanılmış kar aracı vardı. İkisi de daha önce kullandıkları kadar iyi değildi ama birinin ekstra geniş, çivili paletleri vardı ve Stu işlerini göreceğini düşündü. Konsantre gıda bulamadıkları için konservelerle yetinmek zorunda kaldılar. Günün geri kalanında evleri dolaşıp kamp malzemeleri aradılar. İkisinin de hoşlanmadığı bir işti. Salgının geride bıraktığı görüntüler karşılarına çıkıyordu.</p>

    <p>Günün sonuna yaklaşmışlardı ki aradıklarının çoğunu tek bir evde buldular. Anayolun hemen gerisinde, geniş odalı bir evdi. Görünüşe bakılırsa süpergripten önce, John Denver şarkılarında bahsi geçenleri yapmak için Colorado’ya gelen gençlerin kaldığı bir yerdi. Hatta Tom merdiven altındaki boşlukta, büyük, yeşil bir çöp torbası içinde iyi kalite bir miktar “Rocky Dağları Kafası” bulmuştu.</p>

    <p>“Bu ne? Tütün mü Stu?”</p>

    <p>Stu sırıttı. “Eh, sanırım öyle düşünceler de vardı. Esrar Tom. Bulduğun yere bırakıver.”</p>

    <p>Eşyaları kar aracına dikkatlice yüklediler. Yeni uyku tulumlarını ve pratik çadırlarını sağlam bir şekilde bağladılar. İlk yıldızlar gökte belirmeye başlamıştı. Avon’da bir gece daha geçirmeye karar verdiler.</p>

    <p>Karların üzerinde kaldıkları eve doğru ilerlerlerken Stu’nun aklına şaşırtıcı bir düşünce geldi. Ertesi gün Noel arifesiydi. Zamanın bu kadar çabuk geçtiğine inanmak zordu ama kol saatinin takvimi öyle olduğunu söylüyordu. Grand Junction’dan ayrılalı üç haftadan fazla olmuştu.</p>

    <p>Eve vardıklarında, “Kojak ile içeri girip ateş yakın,” dedi. “Benim küçük bir işim var.”</p>

    <p>“Ne işi Stu?”</p>

    <p>“Sürpriz.”</p>

    <p>“Sürpriz mi? Ne olduğunu öğrenecek miyim?”</p>

    <p>“Evet.”</p>

    <p>“Ne zaman?” Tom’un gözleri parlıyordu.</p>

    <p>“Birkaç gün içinde.”</p>

    <p>“Tom Cullen sürprizi öğrenmek için birkaç gün bekleyemez, aman hayır!”</p>

    <p>“Tom Cullen beklemek zorunda,” dedi Stu sırıtarak. “Bir saate kadar dönerim. Sen gitmek için hazır ol.”</p>

    <p>“Eh... peki.”</p>

    <p>Stu aklındakileri bulduğunda aradan bir buçuk saat geçmişti. Tom sonraki iki üç saat boyunca sürprizi öğrenebilmek için bastırdı, ama Stu hiç renk vermedi. Uyku vakti geldiğinde Tom konuyu unutmuştu.</p>

    <p>Karanlıkta yatarlarken Stu, “Bahse girerim şimdi keşke Grand Junction’dan hiç ayrılmasaydık diyorsundur,” dedi.</p>

    <p>“Aman, hayır,” dedi Tom uykulu bir sesle. “Küçük evime olabildiğince çabuk varmak istiyorum. Umarım bir daha yoldan çıkıp karın içine düşmeyiz. Tom Cullen neredeyse boğuluyordu!”</p>

    <p>“Daha yavaş ilerleyip daha dikkatli oluruz,” dedi Stu. Tekrar olursa başlarına muhtemelen neyin geleceğini söylemedi... yürüme mesafesinde sığınacak bir yer olmayacaktı.</p>

    <p>“Sence ne zaman varırız Stu?”</p>

    <p>“Biraz vakit alacak koca dost. Ama varacağız. Bence artık uyusak iyi olacak, ya sence?”</p>

    <p>“Galiba öyle.”</p>

    <p>Stu lambayı söndürdü.</p>

    <p>O gece rüyasında hem Fran’in, hem de korkunç kurt-bebeğinin doğum sırasında öldüğünü gördü. George Richardson’ın uzaklardan gelen sesini duydu: <em>Grip yüzünden. Artık bebekler olmayacak. Hamilelik, ölüm demek. Her tencerede tavuk, her rahimde bir kurt. Grip yüzünden. İşimiz bitti. İnsan ırkı yok olacak. Grip yüzünden.</em></p>

    <p>Ve daha yakından bir yerden, Kara Adam’ın ulumayı andıran kahkahası yükseldi.</p>

    <p class="paragraf">Noel arifesinde, neredeyse yeni yıla kadar sorunsuzca sürecek olan yolculuklarına başladılar. Kar tabakasının yüzeyi sertleşmişti. Rüzgâr buz kristallerini savuruyor, John Deere kar aracının rahatlıkla yarıp geçtiği pudramsı tepecikler oluşturuyordu. Kar körlüğüne karşı önlem olarak güneş gözlükleri takmışlardı.</p>

    <p>O akşam, Avon’un otuz beş kilometre doğusunda, Silverthorne yakınlarında kamp kurdular. Loveland Geçidi’ne girmek üzereydiler. İçi dolu, gömülü Eisenhower Tüneli aşağıda, doğuda bir yerde kalmıştı. Stu akşam yemeğinin ısınmasını beklerlerken inanılmaz bir şey keşfetti. Baltasını yüzeydeki buzu kırıp alttaki yumuşak kara ulaşmak için dalgınca indirirken oturdukları yerin sadece bir kol boyu derininde mavi metale rastladı. Tam Tom’a seslenip keşfinden bahsedecekti ki vazgeçti. Sıkışıp kalmış arabaların ve Tanrı bilir kaç cesedin hemen üzerinde oturuyor olmaları düşüncesi pek hoş değildi.</p>

    <p class="paragraf">Tom yirmi beşi sabahı saat yediye çeyrek kala uyandığında Stu’nun çoktan kalkmış, kahvaltı hazırladığını gördü. Bu biraz garipti, çünkü Tom hep Stu’dan önce uyanırdı. Ateşin üstündeki küçük tencerede Campbell sebze çorbası pişiriyordu. Kojak çorbayı hevesle izliyordu.</p>

    <p>“Günaydın Stu,” dedi Tom parkasının fermuarını kapatıp pratik çadırının altındaki uyku tulumundan çıkarken.</p>

    <p>“Günaydın,” dedi Stu. “Mutlu Noel’ler.”</p>

    <p><em>“Noel mi?”</em> Tom ona baktı ve çişinin geldiğini unutuverdi. “Noel mi?” diye tekrarladı.</p>

    <p>“Noel sabahı.” Başparmağıyla Tom’un sol tarafını işaret etti. “Elimden gelenin en iyisini yaptım.”</p>

    <p>Kara saplanmış, yaklaşık altmış santim boyunda bir Noel ağacı vardı. Stu bir ağacın üst kısmını kesmiş, Avon’daki Five-and-Ten’in bir odasında bulduğu gümüş rengi toplarla süslemişti.</p>

    <p>“Bir ağaç,” diye fısıldadı Tom büyülenmiş gibi. “Ve hediyeler. Onlar hediye değil mi Stu?”</p>

    <p>Ağacın altında, karın üstünde üç paket vardı. Üçü de üstünde gümüş rengi düğün çanları olan açık mavi ambalaj kâğıtlarına sarılmıştı, Five-and-Ten’de Noel ambalajları yoktu, dip odada bile.</p>

    <p>“Evet hediye,” dedi Stu. “Senin için. Herhalde Noel Baba getirmiş.”</p>

    <p>Tom, ona kızgınca baktı. “Tom Cullen, Noel Baba’nın gerçek olmadığını biliyor! Aman, hayır! Hediyeler senden!” Bir anda yüzünde sıkıntılı bir ifade belirdi. “Ben, sana bir şey almadım! Unuttum... Noel olduğunu bilmiyordum... çok salağım! Salak!” Alnına bir yumruk attı. Ağlamak üzereydi.</p>

    <p>Stu, Tom’un yanına çömeldi. “Tom,” dedi. “Sen, bana Noel hediyemi erken verdin.”</p>

    <p>“Hayır bayım, vermedim. Unuttum. Tom Cullen aptalın teki. A-Y, <em>aptal</em> böyle yazılır.”</p>

    <p>“Ama verdin. Hem de en güzel hediyeyi verdin. Hâlâ hayattayım. Sen olmasan bugünü göremezdim.”</p>

    <p>Tom, ona anlamsız gözlerle baktı.</p>

    <p>“Gelmeseydin Green River’ın batısındaki o çukurda ölecektim. Ve yanımda olmasaydın Otel Ulah’ta zatürre veya grip ya da her ne haltsa, işimi bitirecekti. Doğru ilaçları nasıl seçtin bilmiyorum... belki Nick, belki Tanrı, belki de şanstı ama yaptın. Kendine haksızlık etme. Sen olmasaydın bu Noel’i asla göremezdim. Sana hayatımı borçluyum.”</p>

    <p>“Yok canım, bu aynı şey değil,” dedi Tom ama yüzü mutlulukla parlıyordu.</p>

    <p>“<em>Aynı</em> şey,” dedi Stu ciddi bir ifadeyle.</p>

    <p>“Eh...”</p>

    <p>“Hadi, hediyelerini aç. Bakalım Noel Baba, sana ne getirmiş? Gece kızağının sesini duydum. Galiba grip kuzey kutbuna ulaşamamış.”</p>

    <p>“Onu duydun mu?” Tom, dalga geçip geçmediğinden emin olamayarak ona dikkatlice baktı.</p>

    <p>“Bir şey duydum.”</p>

    <p>Tom ilk paketi alıp özenle açtı, bütün çocukların önceki Noel’de almak için can attığı oyuncak tilt makinesiydi. Yanında iki yıl ömrü olan piller de vardı. Görünce Tom’un gözleri parladı. “Aç,” dedi Stu.</p>

    <p>“Hayır, önce diğerlerine de bakmak istiyorum.”</p>

    <p>İkinci hediye, üstünde bir kayakçının fotoğrafı olan, uzun kollu bir tişörttü.</p>

    <p>“Üstünde LOVELAND’DAN GEÇTİM yazıyor,” dedi Stu ona. “Henüz geçemedik ama az kaldı.”</p>

    <p>Tom hemen parkasını çıkardı, tişörtü giydi ve parkayı tekrar üstüne geçirdi.</p>

    <p>“Harika! Çok güzel Stu!”</p>

    <p>En küçükleri olan son pakette, ince bir zincir ucuna takılı gümüş bir madalyon vardı. Tom madalyonun üstündeki şekli yan yatmış sekiz rakamına benzetti. Havaya kaldırıp aklı karışmışçasına baktı.</p>

    <p>“Nedir bu Stu?”</p>

    <p>“Bir Yunan sembolü. Çok uzun zaman önce izlediğim, <em>Ben Casey</em> adındaki programdan hatırlıyorum. Sonsuzluk anlamına geliyor Tom.” Uzanıp Tom’un madalyonu tutan elini kavradı. “Boulder’a varabileceğimizi düşünüyorum Tommy. Orayı tekrar göreceğimize inanıyorum. Sakıncası yoksa bu madalyonu takmanı istiyorum. Bir gün bir iyiliğe ihtiyacın olursa ve kimden isteyeceğini bilemezsen madalyona bak ve Stuart Redman’ı hatırla. Tamam mı?”</p>

    <p>“Sonsuzluk,” dedi Tom madalyonu döndürerek.</p>

    <p>Sonra zinciri boynuna taktı.</p>

    <p>“Hatırlayacağım,” dedi. “Tom Cullen bunu unutmayacak.”</p>

    <p>“Ha siktir! Neredeyse unutuyordum!” Stu çadırına gidip bir başka paket daha getirdi. “Mutlu Noel’ler Kojak! Dur senin için açayım.” Paketten bir kutu Hartz Mountain köpek bisküvisi çıktı. Stu bir avuç alıp karın üstüne attı ve Kojak hapır hupur yedi. Sonra kuyruğunu ümitle sallayarak Stu’nun yanına geldi.</p>

    <p>“Daha sonra tekrar veririm,” dedi Stu kutuyu kaldırarak. “Edep, ne yaparsan düsturun olsun... tıpkı ihtiyar keltoşun diyeceği gibi.” Sesi boğuklaştı ve yaşların gözlerini yaktığını hissetti. Glen’i özlemişti, Larry’yi özlemişti, yana yatırdığı şapkasıyla Ralph’i özlemişti. Birdenbire bütün kaybettiklerini özlemişti. Hem de çok. Abagail Ana her şey sona ermeden önce çok kan döküleceğini söylemiş ve haklı çıkmıştı. Stu içten içe ona hem lanet okuyor, hem şükran duyuyordu.</p>

    <p>“Stu? İyi misin?”</p>

    <p>“Evet Tommy iyiyim.” Ona birden sıkıca sarıldı ve Tom da aynı şekilde karşılık verdi. “Mutlu Noel’ler koca dost.”</p>

    <p>Tom çekingence sordu. “Gitmeden önce bir şarkı söyleyebilir miyim?”</p>

    <p>“Elbette.”</p>

    <p>Stu bir çocuğun detone sesiyle “Jingle Bells” veya “Frosty the Snowman”i söylemesini bekliyordu ama Tom şaşırtıcı derecede güzel bir tenor sesle “The First Noel”i söylemeye başladı.</p>

    <p>“İlk Noel...” Tom’un sesi beyaz ıssızlığa yayıldı ve hoş bir şekilde yankılandı. <em>“...dedi melekler... tarlalarda yatan fakir çobanlara... tarlalarda... koyunlarını güderken... kapkara kış gecesinde...”</em></p>

    <p>Stu nakarata katıldı. Sesi Tom’unki kadar güzel değildi ama birlikte güzel bir uyum yakalamışlardı. Sesleri, Noel sabahının katedral sessizliğinde çınladı.</p>

    <p><em>“Noel, Noel, Noel, Noel’de... İsa doğdu İsrail’de...”</em></p>

    <p>“Hatırlayamadığım tek yer orası,” dedi Tom sesleri yok olup giderken mahcup bir ifadeyle.</p>

    <p>“Çok iyiydi,” dedi Stu. Gözleri yine yaşlarla dolmuştu. Her an akmaya başlayabilirler ve bu, Tom’u üzerdi. Bu yüzden kendini toparladı. “Yola çıksak iyi olur. Gün ışığından olabildiğince faydalanalım.”</p>

    <p>“Tamam.” Çadırı toplayan Stu’ya baktı. “Bu yaşadığım en güzel Noel’di Stu.”</p>

    <p>“Sevindim Tommy.”</p>

    <p>Kısa süre sonra, parlak Noel gününde doğuya doğru tekrar yola koyuldular.</p>

    <p class="paragraf">O gece, Loveland Geçidi zirvesinin hemen yakınında, deniz seviyesinin neredeyse üç bin altı yüz elli metre yukarısında kamp kurdular. Hava sıcaklığı sıfırın altında olduğu için üçü dip dibe uyudu. Yeni bilenmiş bir kasap bıçağı kadar keskin rüzgâr hiç durmamacasına esiyor ve büyük kayaların, kış göğünde neredeyse dokunabilecekleri kadar yakın görünen yıldızların ışığının yarattığı kara gölgelerinden kurtların ulumaları yükseliyordu. Dünya, devasa bir mezar gibi altlarında doğuya ve batıya uzanıyordu.</p>

    <p>Kojak ertesi sabah erken vakitlerde, daha gün doğmadan havlayarak onları uyandırdı. Stu tüfeği kaparak çadırın altından çıktı. Kurtlar kendilerini ilk kez göstermişti. Tepelerden aşağı inmişler, kampı kaba bir çember içine alarak oturuyorlardı. Artık ulumuyorlar, sadece bakıyorlardı. Gözlerinin derinliklerinde yeşil pırıltılar vardı ve insafsızca sırıtıyor gibiydiler.</p>

    <p>Stu rastgele altı el ateş ederek onları dağıttı. İçlerinden biri vurulup havaya savrulduktan sonra karların üstüne yığıldı. Kojak gidip leşi kokladıktan sonra bacağını kaldırıp üstüne işedi.</p>

    <p>“Kurtlar hâlâ <em>ona</em> ait,” dedi Tom. “Hep öyle olacaklar.”</p>

    <p>Tom hâlâ yarı uykuda gibiydi. Gözleri dalgın dalgın bakıyordu. Stu birden neler olduğunu anladı. Tom yine o ürkütücü hipnoz durumuna geçmişti.</p>

    <p>“Tom... öldü mü? Biliyor musun?”</p>

    <p>“O hiçbir zaman ölmez,” dedi Tom. “Kurtların içinde yaşar. Ve kargaların. Çıngıraklıyılanların. Geceleri baykuşun gölgesinde, gündüz ise akreplerde. Yarasalarla birlikte tepetaklak durur. Onlar gibi kördür.”</p>

    <p>“Geri dönecek mi?” diye sordu Stu endişeyle. Baştan ayağa buz kesmişti.</p>

    <p>Tom cevap vermedi.</p>

    <p>“Tommy...”</p>

    <p>“Tom uyuyor. Fili görmeye gitti.”</p>

    <p>“Boulder’ı görebiliyor musun Tom?”</p>

    <p>Günün ilk ışıkları, dağların sivri doruklarının gerisinden kendini göstermeye başladı.</p>

    <p>“Evet. Bekliyorlar. Bir haber bekliyorlar. Baharı bekliyorlar. Boulder’da sessizlik var.”</p>

    <p>“Frannie’yi görebiliyor musun?”</p>

    <p>Tom’un yüzü aydınlandı. “Frannie, evet. Şişman. Galiba bebeği olacak. Lucy Swann ile birlikte kalıyor. Lucy’nin de bebeği olacak. Ama önce Frannie. Ancak...” Tom’un yüzü sarardı.</p>

    <p>“Tom? Bir sorun mu var?”</p>

    <p>“Bebek...”</p>

    <p><em>“Bebeğe ne olmuş?”</em></p>

    <p>Tom şaşkınca etrafına bakındı. “Kurtlara ateş ediyorduk, değil mi? Uyudum mu Stu?”</p>

    <p>Stu kendini zorlayarak gülümsedi. “Biraz.”</p>

    <p>“Rüyamda bir fil gördüm. Komik, değil mi?”</p>

    <p>“Evet.” <em>Bebeğe ne olmuş? Fran’e ne olmuş?</em></p>

    <p>Boulder’a vaktinde varamayacaklarından korkmaya başladı. Tom’un gördüğü her neyse, onlar gitmeden önce gerçekleşecekti.</p>

    <p class="paragraf">İyi giden hava, yeni yıldan üç gün önce bozuldu ve Kittredge kasabasında durdular. Artık Boulder’a çok yaklaşmışlardı. Onun için bu zorunlu mola morallerini bozdu. Kojak bile huzursuzdu.</p>

    <p>“Yakında yola devam edebilir miyiz sence Stu?”</p>

    <p>“Bilmiyorum. Umarım. Güzel hava iki gün daha sürseydi Boulder’a varabilirdik. Kahretsin!” İçini çekip omuz silkti. “Belki şöyle bir serpiştirip geçer.”</p>

    <p>Ama tam tersine, kışın en şiddetli fırtınasını yaşadılar. Yükseklikleri bazı yerlerde üç buçuk, hatta dört metreyi bulan kar tepecikleri meydana geldi. 2 Ocak sabahı karları küreyip gün ışığına çıktıklarında her yerin bembeyaz bir örtüyle kaplanmış olduğunu gördüler. Güneş eskimiş bir bakır sikke gibiydi. Kasabanın çarşısı, karlar altına tamamen gömülmüştü. Rüzgâr, karlarda yılankavi, çılgınca şekiller oluşturmuştu. Sanki başka bir gezegendeydiler.</p>

    <p>Yola devam ettiler, ama ilerleyişleri hiç olmadığı kadar yavaştı. Yolu bulabilmek, çok ciddi bir sorun haline gelmişti. Kar aracı sık sık saplanıp kalıyor, kazarak çıkarmak zorunda kalıyorlardı. 1991 yılının ikinci gününde çığların tren sesini andıran gümbürtüleri tekrar başladı.</p>

    <p>4 Ocak’ta, 6. Karayolu’nun Golden ayrımına geldiler. İkisi de bilmiyordu ama –ne rüyalar ne önseziler vardı– Frannie Goldsmith o gün doğuma girmişti.</p>

    <p>“Pekâlâ,” dedi Stu yol ayrımında durduklarında. “Artık yolu bulmakta zorlanmayacağız. Kayaların arası oyularak yapılmış. Ama sapağı kaçırmadığımız için gerçekten çok şanslıyız.”</p>

    <p>Yolu takip etmek kolaydı ama tünellerden geçme konusunda aynı şeyi söylemek mümkün değildi. Bazen girişi bulmak için pudra gibi karları ve bazen de çığ kalıntılarını kazmak zorunda kalıyorlardı. Kar aracı, tünelin çıplak yolu üzerinde kükreyerek mutsuzca ilerliyordu.</p>

    <p>Dahası, tünellerin içi çok ürkütücüydü, Larry veya Çöpçü Adam’ın da söyleyebileceği gibi. Kar aracının ışığının dışında her taraf karanlıktı, çünkü iki taraf da karla kaplıydı. Tünelin içinde olmak, içi karanlık bir buzdolabına kapatılmak gibiydi. İlerleyişleri bir işkenceden farksız değildi, çok yavaştı. Tünellerden çıkmak ise ayrı bir sorundu. Stu karşılarına ne yaparlarsa yapsınlar diğer ucunu açamayacakları bir tünelin çıkmasından korkuyordu. Böyle bir durumda eyaletlerarası yola geri dönmek zorunda kalırlar, bu da onlara en az bir hafta kaybettirirdi. Kar aracını terk etmek gibi bir seçenekleri yoktu. Bu, intihar olurdu.</p>

    <p>Ve Boulder’a çıldırtacak kadar yaklaşmışlardı.</p>

    <p>Tom 7 Ocak günü, bir başka tünelin çıkışını kazıp açık havaya çıkmalarından iki hafta sonra kar aracının arkasında ayağa kalkarak bir yeri gösterdi. “O ne Stu?”</p>

    <p>Stu yorgun ve keyifsizdi. Artık kâbus görmüyordu ve tuhaftı, ama bu, onu rahatlatmak yerine daha da korkutuyordu.</p>

    <p>“Hareket halindeyken ayağa kalkma Tom. Sana bunu kaç kere söyleyeceğim? Kafa üstü karın içine düşersin ve...”</p>

    <p>“Tamam ama ne o? Bir köprüye benziyor. Bir yerde bir nehri mi geçtik Stu?”</p>

    <p>Stu baktı, motoru durdurdu.</p>

    <p>“Neymiş?” diye merakla sordu Tom.</p>

    <p>“Üstgeçit,” diye mırıldandı Stu. “İ... inanamıyorum...”</p>

    <p>“Üstgeçit mi? Üstgeçit mi?”</p>

    <p>Stu dönüp onu omuzlarından yakaladı. “Golden üstgeçidi Tom! Orası 119! 119. Karayolu! Boulder yolu! Kasabadan sadece otuz kilometre uzaktayız! Belki daha da az!”</p>

    <p>Tom nihayet anladı. Ağzı bir karış açıldı. Yüzündeki komik ifadeye gülmekten kendini alamayan Stu, Tom’un sırtına vurdu. Bacağındaki sürekli ağrı bile keyfini kaçıramazdı.</p>

    <p>“Gerçekten eve geldik mi Stu?”</p>

    <p><em>“Evet, evet, eveettt!”</em></p>

    <p>Birbirlerine sarılmışlar, hoplayıp zıplayarak dans ediyorlar, karlarda yuvarlanıyorlar ve neşeyle gülüyorlardı. Kojak önce onlara şaşkınca baktı, sonra havlayıp kuyruğunu sallayarak aralarına katıldı.</p>

    <p>O gece Golden’da kamp kurdular ve ertesi sabah erkenden 119 üzerinden Boulder’a doğru yola çıktılar. İkisini de uyku tutmamıştı. Stu hayatında hiçbir şeyi böyle sabırsızlıkla ve endişeyle beklememişti. Frannie ve bebeği çok merak ediyordu.</p>

    <p>Kar aracı, öğle vaktinden bir saat sonra teklemeye başladı. Stu motoru kapatıp Kojak’ın bulunduğu küçük bölmenin yan tarafındaki yedek benzin bidonunu almaya gitti. “Eyvah!” dedi bidonun boş olduğunu fark edince.</p>

    <p>“Sorun ne Stu?”</p>

    <p>“Ne olacak, <em>benim!</em>” dedi Stu sıkıntıyla. “Bidonun boş olduğunu biliyordum ama doldurmayı unuttum. Fazla heyecan yüzünden aklımdan çıkmış. Amma salağım!”</p>

    <p>“Benzinimiz mi bitti?”</p>

    <p>Stu boş bidonu fırlatıp attı. “Maalesef öyle. Nasıl böylesine bir aptallık ettim?”</p>

    <p>“Herhalde Frannie’yi düşünüyordun. Peki şimdi ne yapacağız?”</p>

    <p>“Yürüyeceğiz. Ya da yürümeyi deneyeceğiz. Uyku tulumunu al. Konserveleri aramızda paylaşıp uyku tulumlarının içine koyarız. Çadırları bırakırız. Kusura bakma Tom. Bu tamamen benim suçum.”</p>

    <p>“Önemli değil Stu. Çadırları alacak mıyız?”</p>

    <p>“Bıraksak daha iyi olacak koca dost.”</p>

    <p>Boulder’a o gün varamadılar. Çok hafif görünen ama onların yavaşlamalarına yol açan ince karda yürüyebilmek için harcadıkları çaba yüzünden bitkin düşüp alacakaranlıkta kamp kurdular. O gece ateşleri yoktu. Etrafta çalı çırpı bulamadılar ve karı kazıp aramaya hiçbirinin gücü yoktu. Etrafları yüksek kar tümsekleriyle çevriliydi. Stu beklentiyle ufku taradı ama karanlık çöktükten sonra bile Boulder’ın varlığına işaret olacak herhangi bir ışık göremedi.</p>

    <p>Tom soğuk akşam yemeklerini yedikten sonra uyku tulumuna girdi ve iyi uykular bile diyemeden uyudu. Stu çok yorgundu, bu yetmezmiş gibi bacağı fena halde ağrıyordu. <em>Umarım kalıcı bir hasar vermemişimdir,</em> diye düşündü.</p>

    <p>Ertesi gece Boulder’da olacaklar, gerçek yataklarda yatacaklardı. Bütün çektiklerine değecekti.</p>

    <p>Uyku tulumuna girerken aklına huzursuz edici bir ihtimal daha geldi. Ya Boulder’a vardıklarında bomboş olduğunu görürlerse? Tıpkı Grand Junction, Avon ve Kittredge gibi. Boş evler, boş dükkânlar, çatıları karın ağırlığıyla çökmüş binalar. Kar tepecikleriyle dolu caddeler. Duyulan tek ses, eriyen karlar sebebiyle düşen damlaların düzenli şıpırtısı... kütüphanede, Boulder’da hava sıcaklığında ani yükselişlere rastlandığını okumuştu. Rüyalarda görülen ve uyanınca yok olan insanlar gibi herkes yok olmuştu. Çünkü dünyada Stu Redman ve Tom Cullen’dan başka kimse kalmamıştı.</p>

    <p>Çılgınca bir düşünceydi ama kafasından uzaklaştıramıyordu. Uyku tulumundan çıktı ve karanlıkta, insanların bulunduğuna bir işaret olacak o hafif ışıltıyı görme ümidiyle kuzeye baktı. <em>Bir şey</em> görebilmesi lazımdı, değil mi? Glen’in kar yağıp yollar kapanmadan önce Özgür Bölge’de kaç kişi olacağına dair tahminini hatırlamaya çalıştı, ama başaramadı. Sekiz bin mi demişti? Sekiz bin kişi fazla değildi. Elektrik tam güçle dönmüş olsa bile bu kadar insan, bu mesafeden seçilecek bir aydınlığa yol açamazdı. Belki...</p>

    <p><em>Belki en iyisi uyumaya çalışıp bu yersiz düşünceleri kafandan atman. Her şey olacağına varır.</em></p>

    <p>Yattı ve birkaç dakika sağa sola döndükten sonra yorgunluk etkisini gösterdi. Uyudu ve rüyasında Boulder’da olduğunu gördü. Mevsimlerden yazdı, bütün çimler sıcak ve susuzluk yüzünden kavrulup sararmıştı. Duyulan tek ses, hafif esintiyle çarpıp duran kapının sesiydi. Herkes gitmişti. Tom bile.</p>

    <p><em>Frannie,</em> diye seslendi ama aldığı tek cevap, rüzgâr ve çarpan kapının sesiydi.</p>

    <p class="paragraf">Ertesi gün saat iki olduğunda birkaç kilometre daha katetmişlerdi. Yolu açma işini nöbetleşe yapıyorlardı. Stu yolculuğun bir gün daha uzayacağını düşünmeye başlamıştı. Yürüyüşü yavaşlatan, kendisiydi. Bacağı kasılmaya başlamıştı. <em>Yakında emeklemeye başlayacağım,</em> diye düşündü. Yolu açma işinin büyük bölümünü Tom hallediyordu.</p>

    <p>Stu soğuk konservelerden ibaret öğle yemekleri için durduklarında Frannie’yi karnı burnundayken görme fırsatını hiç bulamadığını düşündü. <em>Belki hâlâ görebilirim.</em> Ama bunun zayıf bir ihtimal olduğunu biliyordu. Doğumun onsuz gerçekleşmiş olduğundan artık emin gibiydi... sonucu iyi de olsa kötü de.</p>

    <p>Yemekten bir saat sonra düşüncelerine öylesine dalmıştı ki neredeyse Tom’a toslayacaktı.</p>

    <p>“Ne oldu?” diye sordu bacağını ovarak.</p>

    <p>“Yol,” dedi Tom ve Stu aceleyle birkaç adım atıp baktı.</p>

    <p>Neredeyse dokuz metre yüksekliğinde bir kar yığınının tepesinde duruyorlardı. Yüzeyi buzlanmış karlar, dik bir eğimle aşağıdaki çıplak yola iniyordu ve sağda büyük bir tabela vardı: BOULDER SINIRI.</p>

    <p>Stu gülmeye başladı. Karların üstüne oturup başını göğe çevirerek, Tom’un şaşkın bakışlarının farkında olmaksızın katılırcasına güldü. Sonunda, “Yolları temizlemişler,” diyebildi. “Görüyor musun? Başardık, Tom! Kojak! Buraya gel!”</p>

    <p>Stu köpek bisküvilerinin geri kalanını olduğu gibi karın üstüne boşalttı. Kojak bisküvileri iştahla midesine indirirken Stu bir sigara yaktı ve Tom kilometrelerce uzanan kesintisiz karın ortasında, bir delinin serabıymış gibi uzanan yola baktı.</p>

    <p>“Yine Boulder’dayız,” diye mırıldandı Tom alçak bir sesle. “Gerçekten buradayız. S-I-N-I-R-I, Boulder böyle yazılır, aman evet.”</p>

    <p>Stu, çocuk-adamın omzunu tuttu ve sigarasını yere attı. “Hadi Tommy. Evimize gidelim.”</p>

    <p class="paragraf">Saat dört civarında yine kar yağmaya başladı. Altıda, hava kararmıştı ve siyah asfalt, ayaklarının altında hayaletimsi bir beyaza dönüşmüştü. Stu gittikçe daha fazla topallıyor, artık neredeyse sağlam ayağı üzerinde sekerek ilerliyordu. Tom bir keresinde ona dinlenmek isteyip islemediğini sordu ve Stu başını iki yana sallayarak karşılık verdi.</p>

    <p>Saat sekizde kar yağışı iyice şiddetlenmişti. Bir iki kez yönlerini şaşırıp yol kenarındaki kar yığınlarına daldılar. Zemin, kayganlaşarak yürümelerini zorlaştırdı. Tom iki kere düştü. Saat sekizi çeyrek geçe Stu kırık bacağının üstüne düştü. Acıyla bağırmamak için dişlerini sıkmak zorunda kalmıştı. Tom, ona yardım etmek için yanına koştu.</p>

    <p>“İyiyim, bir şeyim yok,” dedi Stu ve kalkmayı başardı.</p>

    <p>Genç, titrek bir ses karanlıkta yükselip onları oldukları yere mıhladığında, aradan yirmi dakika geçmişti:</p>

    <p>“Ki... kim var orada?”</p>

    <p>Kojak hırlamaya başladı. Ensesindeki tüyler dikilmişti. Tom yutkundu ve Stu rüzgârın kesintisiz çığlığına rağmen içini korkuyla dolduran sesi duydu, bir tüfeğe mermi sürülürken çıkan tıkırtı.</p>

    <p><em>Nöbetçiler. Nöbetçi dikmişler. Bunca yolu aşıp Table Mesa Alışveriş Merkezi’nin önünde vurulursak ne komik olur. Gerçekten çok komik olur. Buna Randall Flagg bile bayılırdı.</em></p>

    <p>“Stu Redman!” diye bağırdı karanlığa. “Ben Stu Redman!” Yutkundu. “Sen kimsin?”</p>

    <p><em>Ne aptalca bir soru. Sanki tanıdığın biri ola...</em></p>

    <p>Ama karanlığın içinden gelen ses <em>gerçekten</em> tanıdıktı. “Stu? Stu <em>Redman?</em>”</p>

    <p>“Tom Cullen yanımda... Tanrı aşkına, bizi vurma sakın!”</p>

    <p>“Bu bir tuzak mı?” Ses, kendi içinde tartışıyormuş gibiydi.</p>

    <p>“Yoo, tuzak falan değil! Bir şeyler söyle Tom.”</p>

    <p>“Selam,” dedi Tom uysalca.</p>

    <p>Bir sessizlik oldu. Kar taneleri üzerlerine düşmeye devam etti. Sonra nöbetçi tekrar bağırdı (evet, sesi <em>gerçekten</em> tanıdıktı): “Stu’nun kaldığı eski dairenin duvarında bir resim vardı. Neydi?”</p>

    <p>Stu çılgınca hafızasını yokladı. Tüfeğe mermi sürülme sesi kulaklarında çınlıyor, düşünmesini zorlaştırıyordu. <em>Tanrım, tipinin göbeğinde durmuş, evin duvarında hangi resmin olduğunu hatırlamaya çalışıyorum.</em> Eski <em>dedi. Fran, Lucy ile başka eve çıkmış olmalı. Lucy o resimle hep dalga geçerdi. John Wayne’in görülmeyen bir yerde Kızılderilileri beklemekte olduğunu söylerdi...</em></p>

    <p>“Frederic Remington!” diye bağırdı avazı çıktığı kadar. “Resmin ismi ise <em>Savaş Yolu!</em>”</p>

    <p>“Stu!” diye bağırdı nöbetçi. Karın içinde siyah bir şekil belirdi. Ayakları kaya kaya onlara doğru koşuyordu. “İnanamıyorum...”</p>

    <p>Ve yanlarına vardı. Stu, nöbetçinin önceki yaz yollarda hız yaparak onlara pek çok sorun çıkaran Billy Gehringer olduğunu gördü.</p>

    <p>“Stu! Tom! Ve Kojak, Tanrım! Glen Bateman ve Larry nerede? Ralph nerede?”</p>

    <p>Stu başını yavaşça iki yana salladı. “Bilmiyorum. Sıcak bir yere gitmemiz gerek Billy. Donuyoruz.”</p>

    <p>“Tabii, süpermarket hemen ileride. Norm Kellogg’u çağırayım... ve Harry Dunbarton’ı... ve Dick Ellis’i... en iyisi bütün kasabayı ayağa kaldırayım! Vay canına! İnanılmaz!”</p>

    <p>“Billy...”</p>

    <p>Billy dönüp onlara baktı. Stu, ona doğru topalladı.</p>

    <p>“Fran doğum yapacaktı...”</p>

    <p>Billy olduğu yerde donakaldı. Sonra fısıldadı. “Siktir, onu unutmuşum.”</p>

    <p>“Bebek doğdu mu?”</p>

    <p>“George. George Richardson, sana anlatır Stu. Veya Dan Lathrop. Yeni doktorumuz, siz gittikten bir ay sonra geldi. Kulak burun boğaz uzmanıymış ama oldukça iyi bir...”</p>

    <p>Stu, onu sertçe sarsarak telaşlı gevelemesine bir son verdi.</p>

    <p>“Ne oldu?” diye sordu Tom. “Frannie iyi mi?”</p>

    <p>“Söyle Billy,” dedi Stu. “Lütfen.”</p>

    <p>“Fran iyi,” dedi Billy. “İyi olacak.”</p>

    <p>“Böyle mi duydun?”</p>

    <p>“Hayır, gördüm onu. Tony Donahue ile birlikte seradan çiçek alıp ziyaretine gittik. Sera Tony’nin projesi. Çiçekler dışında birçok bitki var. Hâlâ hastanede olmasının tek sebebi, ne deniyordu, şu Roma imparatorunun ismi...”</p>

    <p>“Sezaryen mi oldu?”</p>

    <p>“Evet, öyle. Çünkü bebek ters gelmiş. Ama endişelenme, o iyi. 7 Ocak’ta, doğumdan üç gün sonra, yani iki gün önce ziyaretine gittik. Ona güller götürdük. Biraz neşelendirmek istedik, çünkü...”</p>

    <p>“Bebek öldü mü?” diye sordu Stu korku içerisinde.</p>

    <p>“Hayır,” dedi Billy. Sonra gönülsüzce ekledi. “Henüz değil.”</p>

    <p>Stu aniden her şeyin uzaklaştığını hissetti. Kahkahalar duydu... kurtların ulumasını...</p>

    <p>Billy üzgünce ekledi. “Bebek gribe yakalanmış. Kaptan Trips. Herkes sonumuzun geldiğini söylüyor. Frannie, bebeği ayın dördünde doğurdu. Üç buçuk kilo ağırlığında bir oğlan. İlk başta sağlıklıydı ve sanırım Özgür Bölge’de herkes o gün sarhoş oldu. Ama ayın altısında bebek... hastalanıverdi. Birdenbire,” dedi sesi boğuklaşarak. “Eve döner dönmez böyle bir haber almak zorunda kaldığın için <em>çok</em> üzgünüm Stu...”</p>

    <p>Stu uzanıp Billy’nin omzunu tuttu ve onu kendine doğru çekti.</p>

    <p>“Önce herkes iyileşeceğini söyledi,” diye devam etti Billy. “Belki sıradan griptir dediler... ya da bronşit... veya boğmaca... ama doktorlar yeni doğan bebeklerin bu hastalıklara neredeyse hiç yakalanmadığını söyledi. Çok minik oldukları için doğal bir bağışıklığa mı sahiplermiş, öyle bir şey. Ve hem George, hem Dan... geçen sene gereğinden fazla süpergrip vakası gördü, yani...”</p>

    <p>“Yani yanılıyor olmaları pek mümkün değil,” diye tamamladı Stu onun yerine konuşmasını.</p>

    <p>“Evet,” diye fısıldadı Billy. “Öyle.”</p>

    <p>“Ne boktan bir durum,” diye mırıldandı Stu. Dönüp yolda topallayarak yürümeye başladı.</p>

    <p>“Nereye gidiyorsun Stu?”</p>

    <p>“Hastaneye,” dedi Stu. “Kadınımı görmeye.”</p>
  </div>
</body>
</html>
