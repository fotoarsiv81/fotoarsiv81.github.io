<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">30. Bölüm</h2>

    <p>Teksas kırsalında rüzgâr tozları savuruyor, Arnette’in alacakaranlıkta hayalet gibi görünmesine sebep olan kahverengi, şeffaf bir perde oluşturuyordu. Bill Hapscomb’un benzin istasyonunun tabelası rüzgâr yüzünden düşmüş, yolun ortasında yatıyordu. Biri, Norm Bruett’in evinde gazı açık bırakmış, önceki gün klimadan sıçrayan bir kıvılcım evi havaya uçuran bir patlamaya yol açmış, Laurel Caddesi’ne eşya parçaları ve Fisher-Price oyuncakları saçılmıştı. Anacaddenin iki yanındaki su kanallarında askerlerle köpeklerin cesetleri yatıyordu. Randy’nin kasap dükkânında pijamalar içinde bir adam et tezgâhının üstünde yatıyor, kolları aşağı sarkıyordu. Kanalda yatan köpeklerden biri iştahı kesilmeden önce adamın suratından beslenmeye çalışmış gibiydi. Kediler gribe yakalanmıyordu. Düzinelerce kedi, dumanlı gölgeler gibi yarı karanlıkta oradan oraya koşturuyordu. Birkaç evden, açık kalmış televizyonlardaki karlı görüntünün sesi yükseliyordu. Bir panjur rüzgârla kapanıp açılıyordu. Yan tarafında belirsizleşmiş harflerle SPEEDAWAY EXPRESS yazan eski, paslı, kırmızı bir araba Durgin Caddesi’nin ortasında, Hindistan Head Tavernası’nın önünde duruyordu. İçinde depozitolu bira ve meşrubat şişeleri vardı. Arnette’in en iyi semti olan Logan Yolu’nda rüzgâr, Tony Leominster’ın evinin verandasındaki zilleri çıngırdatıyordu. Tony’nin Scout’u, camları açık bir şekilde evinin önünde duruyordu. Bir sincap ailesi arka koltukta yuvalanmıştı. Güneş, Arnette’i terk etti; kasaba, gecenin karanlığına büründü. Küçük hayvanların sesleri ve rüzgâr çanları haricinde tamamen sessizdi. Sessiz. Çok sessiz.</p>
  </div>
</body>
</html>
