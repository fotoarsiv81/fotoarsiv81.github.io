<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">7. Bölüm</h2>

    <p>Vic Palfrey gün batımından hemen sonra, toprağı örten solgun aydınlıkta, film yapımcılarının “sihirli anlar” dediği o birkaç dakikada yeşil hezeyandan kısa süreli berraklığa geçiş yaptı.</p>

    <p><em>Ölüyorum,</em> diye düşündü ve kelimeler sanki yüksek sesle söylenmiş gibi zihninde tuhaf bir şekilde yankılandı.</p>

    <p>Etrafına bakınınca bir hastane yatağında olduğunu gördü. Akciğerlerine dolanlar yüzünden boğulmaması için arkası yükseltilmişti. Bilekleri yatağın yükseltilmiş kenarlarına sıkıca bağlanmıştı. <em>Galiba biraz debelenmişim,</em> diye düşündü şaşkınca. <em>Yerimde duramamışım.</em> Ve gecikmiş bir soru: <em>Neredeyim?</em></p>

    <p>Boynunda bir önlük vardı ve üzeri sümükle kaplıydı. Başı ağrıyordu. Zihninde acayip düşünceler belirip kayboluyor, hayaller gördüğünü biliyordu... kendini tekrar kaybedecekti. Hastaydı ve iyileşmiş veya bir tedavinin başlangıcında değildi, sadece kısa bir moladaydı.</p>

    <p>Sağ bileğinin içini alnına dayadı ve sıcak bir fırına dokunmuşçasına yüzünü buruşturarak geri çekti. Yanıyordu ve her tarafından hortumlar sarkıyordu. İki şeffaf, plastik hortum burnundan çıkıyordu. Bir başkası, örtünün altından yerdeki şişeye doğru uzanıyordu. Vic hortumun diğer ucunun nereye takılı olduğunun farkındaydı. Yatağın hemen yanı başındaki raftan iki şişe sarkıyor, her birinden çıkan hortumlar, dirseğinin hemen altında Y şeklinde birleşerek damarına giriyordu. Serum.</p>

    <p><em>Bu kadarının yeteceğini sanırsınız,</em> diye düşündü. Ama üzerinde teller de vardı. Kafa derisine takılmışlardı. Ve göğsüne. Ve sol koluna. Biri, deli gibi acıyan göbek deliğindeydi. Ve bütün bunlar yetmezmiş gibi kıçına da bir şeyin sokulmuş olduğunu hissedebiliyordu. Tanrı aşkına, ne olabilirdi? Bok radarı mı?</p>

    <p>“Hey!”</p>

    <p>Sesinin yüksek ve mağrur çıkmasını istemişti. Ama duyulan, çok hasta bir adamın cılız fısıltısıydı. Onu neredeyse boğacak olan balgam, sesini de boğuklaştırmıştı.</p>

    <p><em>Anne, George atı içeri soktu mu?</em></p>

    <p>Yine hezeyanlar başlamıştı. Mantıksız bir düşünce, mantıklı düşünce alanına bir meteor gibi küstahça dalıyordu. Yine de onu neredeyse kandıracaktı. Fazla vakti kalmamıştı. Bu düşünce üzerine içini bir panik duygusu kapladı. Sıska kollarına baktı ve on beş kilo kadar vermiş olduğunu tahmin etti. Zaten fazla kilolu biri değildi, iyice erimişti. Bu... her ne ise... onu öldürecekti. Yaşlı bir bunak gibi saçma sapan sözler sayıklayarak ölme fikri onu dehşete düşürdü.</p>

    <p><em>George, Norma Willis’e kur yapmaya gitti. Atı içeri kendin sok Vic ve uslu bir çocuk olup yem torbasını da tak.</em></p>

    <p><em>Ama bu benim işim değil.</em></p>

    <p><em>Anneni seviyorsun değil mi Victor?</em></p>

    <p><em>Evet ama bu...</em></p>

    <p><em>Anneni sevmen lazım. Annen grip oldu.</em></p>

    <p><em>Hayır, olmadın anne. Sende tüberküloz var. Seni öldürecek olan tüberküloz. Bin dokuz yüz kırk yedide. George da Kore’ye gitmesinden altı gün sonra ölecek. Bir mektup yazmasına yetecek kadar süre ve ardından dan dan dan. George...</em></p>

    <p><em>Vic, bana yardım et ve o atı</em> ŞİMDİ <em>içeri sok.</em></p>

    <p>“Grip olan o değil, benim,” diye fısıldadı Vic bilinci tekrar berraklaşarak. “Benim.”</p>

    <p>Kapıya baktı ve bir hastane için bile çok tuhaf bir kapı olduğunu düşündü. Köşeleri yuvarlaktı, kenarları perçinliydi ve alt kısmı, yerden yirmi santim kadar yukarıdaydı. Vic Palfrey gibi amatör bir marangoz bile...</p>

    <p><em>(Karikatür sayfasını bana ver Vic, amma uzun sürdü.)</em></p>

    <p><em>(Anne, karikatür sayfasını aldı! Geri ver! Geri veeer!)</em></p>

    <p>Bundan daha iyisini yapabilirdi. Kapı...</p>

    <p><em>(çelik)</em></p>

    <p>Bu düşünceye dair bir şey beynine bir çivi gibi saplandı ve Vic daha iyi görebilmek için yerinde doğrulmaya çalıştı. Evet öyleydi. Kesinlikle öyleydi. Çelik bir kapı. Neden çelik bir kapı gerisinde bir hastane yatağındaydı? Ne olmuştu? Gerçekten ölüyor muydu? Tanrısıyla nasıl karşılaşacağını düşünse iyi mi ederdi? Tanrım <em>ne</em> oldu? Gri sisi umutsuzca dağıtmaya çalıştı, ama sadece seslere ulaşabildi. Çok uzaktan gelen, isim koyamadığı sesler.</p>

    <p><em>Diyeceğim şu... başlarız şu enflasyon bokuna demeleri lazım...</em></p>

    <p><em>Pompaları kapasan iyi olur Hap.</em></p>

    <p><em>(Hap? Bill Hapscomb? Kimdi? Bu ismi biliyorum.)</em></p>

    <p><em>Yüce Tanrım...</em></p>

    <p><em>Ölmüşler...</em></p>

    <p><em>Elini ver de seni dışarı çekeyim...</em></p>

    <p><em>Bana karikatür sayfalarını ver Vic...</em></p>

    <p>O an güneş batıp ufkun gerisinde kayboldu ve ışıkla çalışan bir devreyi (daha doğrusu ışığın kaybolmasıyla çalışan bir devreyi) harekete geçirdi. Vic’in odasındaki ışıklar yanıverdi. Oda aydınlanınca, iki kat cam ardından kendisini izlemekte olan bir dizi ciddi suratı fark etti ve bir çığlık attı. Onları önce zihninde konuşan insanlar zannetmişti. Doktor önlüğü giymiş bir adam, Vic’in görüş alanı dışındaki birine elini kolunu sallayarak telaşla bir şeyler anlatıyordu. Vic ilk korkusunu atlatmıştı. Uzun süre korkamayacak kadar hastaydı. Ama ani aydınlık ve karşısında sıralanmış insanların (önlük giymiş hayaletlerden oluşmuş bir jüri gibiydi) yarattığı anlık dehşet, zihnindeki tıkanıklığı bir nebze gidermiş ve nerede olduğunu hatırlamıştı. Atlanta’daydı. Atlanta, Georgia. Gelip onu almışlardı... onu, Hap’i, Norm’u, Norm’un karısını ve çocuklarını. Hank Carmichael’ı da götürmüşlerdi. Stu Redman’ı da. Tanrı bilir daha kaç kişiyi götürmüşlerdi. Vic çok korkmuş, ama sakin kalmaya çalışmıştı. Evet, hapşırıyor ve burnu akıyordu ama koleraya veya o zavallı Campion ve ailesini öldüren hastalığa falan yakalanmamıştı elbette. Biraz ateşi de vardı. Norm Bruett’in gelip merdiveni uçağa çıkarmak için yardım istediğini hatırlayabiliyordu. Karısı korkmuş, ağlıyordu. Küçük Bobby Bruett de öyle. Ağlıyor ve öksürüyordu. Keskin, boğulurcasına bir öksürüktü. Uçak Braintree dışında, küçük bir iniş pistindeydi, ama Arnette sınırının ötesine geçebilmeleri için 93. Karayolu’ndaki barikatı aşmaları gerekiyordu ve adamlar çöle kadar her yere dikenli tel çekiyordu...</p>

    <p>Tuhaf kapının üzerindeki kırmızı ışık yandı. Bir tıslama, ardından pompa sesine benzer bir gürültü oldu ve kapı açıldı. İçeri giren adamın üzerinde kocaman, beyaz bir basınç kıyafeti vardı. Yüzüne denk gelen bölüm şeffaftı. Adamın kafası kapsül içine sıkışmış bir balon gibi sallanıyordu. Sırtında basınç tüpleri vardı. Konuştuğunda tüm insani özelliklerden sıyrılmış, metalik bir ses duyuldu. Video oyunlarındaki sesler gibiydi. Oyunda yanınca, “Tekrar dene, Uzay Askeri,” diyen ses gibi mesela.</p>

    <p>“Kendinizi nasıl hissediyorsunuz Bay Palfrey?” diye tısladı adam.</p>

    <p>Ama Vic cevap veremedi. Tekrar yeşil derinliklere dalmıştı. Beyaz kostümün içindeki kişi annesiydi. Babası, onu ve George’u annesini son kez görmeleri için tecrit odasına götürdüğünde annesi beyazlar içindeydi. Annesi, diğer aile mensuplarının hastalığa yakalanmaması için tecrit odasındaydı. Tüberküloz bulaşıcıydı. Öldürebilirdi.</p>

    <p>Annesiyle konuştu. Uslu durup atı içeri sokacağını söyledi. George’un karikatür sayfalarını aldığını söyledi... kendini daha iyi hissedip hissetmediğini sordu... yakında eve gelip gelmeyeceğini sordu... beyaz kostüm içindeki adam, ona baktı ve daha derine gömüldü, sözleri iyice anlaşılmaz oldu. Beyaz kostümlü adam, camın gerisindekilere döndü ve başını iki yana salladı.</p>

    <p>Çenesiyle başlığının içindeki iletişim düğmesine bastı ve, “Bu işe yaramazsa onu gece yarısından önce kaybedeceğiz,” dedi.</p>

    <p>Vic Palfrey için sihirli anlar sona ermişti.</p>

    <p class="paragraf">“Kolunuzu sıyırın lütfen Bay Redman,” dedi siyah saçlı güzel hemşire. “Bir dakika bile sürmeyecek.” Eldivenli ellerinde tansiyon ölçme aleti vardı. Plastik maskenin ardından, hoş bir sırrı paylaşıyorlarmışçasına gülümsüyordu.</p>

    <p>“Hayır,” dedi Stu.</p>

    <p>Kadının gülümsemesi hafifçe soldu. “Sadece tansiyonunuzu ölçeceğim. Bir dakika bile sürmez.”</p>

    <p>“Hayır.”</p>

    <p>“Doktorun emri,” dedi hemşire resmi bir tonla. “Lütfen.”</p>

    <p>“Doktorun emriyse bırakın onunla konuşayım.”</p>

    <p>“Korkarım kendisi şu an çok meşgul. Siz sadece...”</p>

    <p>“Beklerim,” dedi Stu kararlı bir ifadeyle.</p>

    <p>“Ben sadece işimi yapıyorum. Başımın derde girmesini istemezsiniz, değil mi?” Ona gariban bir çocuğun gülümsemesiyle baktı. “Bırakın da...”</p>

    <p>“Olmaz,” dedi Stu. “Git ve onlara söyle. Birini gönderirler.”</p>

    <p>Hemşire ne yapacağını bilemez halde kapıya doğru yöneldi ve kilit bölmesindeki kare anahtarı çevirdi. Pompa devreye girdi ve kapı tıslayarak açıldı. Hemşire dışarıya çıkmadan önce Stu’ya kınarcasına son bir kez baktı. Stu bu bakışlara gözünü kırpmadan karşılık verdi.</p>

    <p>Kapı kapanınca ayağa kalktı ve sabırsızca dışarıya bakan çift camlı, parmaklıklı pencereye yürüdü, ama hava artık iyice kararmıştı ve görülecek hiçbir şey yoktu. Tekrar geri dönüp oturdu. Üzerinde rengi solmuş bir kot pantolon, ekose gömlek ve eski, kahverengi botları vardı. Elini yanağında gezdirdi ve sakallarını hissedince yüzünü sıkıntıyla buruşturdu. Tıraş olmasına izin vermemişlerdi ve sakalları çok çabuk uzardı.</p>

    <p>Yapılan testlere bir itirazı yoktu. Asıl isyanı karanlıkta, korkular içinde bırakılmamasıydı. Hasta değildi, henüz değildi, ama çok korkuyordu. Burada bir şeyler dönüyordu ve birileri ona, Arnette’te ne olduğunu ve Campion denen adamın olanlarla ne ilgisi bulunduğunu açıklayana kadar işbirliği yapmayacaktı. Açıklandıktan sonra hiç olmazsa korkularının somut bir dayanağı olabilecekti.</p>

    <p>Daha önce sormasını beklemişlerdi, bunu gözlerinden okuyabiliyordu. Hastanelerde hastalardan bilgi saklamaya dair çeşitli yöntemler mevcuttu. Dört yıl önce, karısı yirmi yedi yaşında kanserden ölmüştü. Kanser, rahminde başlamış ve bir orman yangını gibi yayılmıştı. Stu, doktorların karısının sorularını nasıl geçiştirdiğini, konuyu nasıl değiştirdiklerini veya onu tıbbi terimlere boğarak nasıl daha da karanlığa çektiklerini gözlemlemişti. Bu yüzden de sormamayı tercih etmişti ve bu durumun onları tedirgin ettiğini anlayabiliyordu. Ama artık sorma zamanı gelmişti ve birtakım cevaplar almakta kararlıydı.</p>

    <p>Boşlukların bir kısmını kendi başına doldurabiliyordu. Campion, karısı ve çocuğu, çok kötü bir hastalığa yakalanmışlardı. En başta gribe veya yaz nezlesine benziyor, ama giderek kötüleşiyor, muhtemelen insanın kendi balgamıyla boğularak veya yüksek ateşle kavrularak ölmesiyle sonuçlanıyordu. Son derece bulaşıcıydı.</p>

    <p>Onu ayın on yedisinde, yani iki gün önce almışlardı. Dört ordu mensubu ve bir doktordan oluşan ekip kapısını çalmıştı. Kibar, bir o kadar da tavizsizdiler. Karşı koymak söz konusu bile değildi; dört asker de silahlıydı ve kullanmaktan çekinmeyecekleri belliydi. Stu Redman o an gerçekten korkmaya başlamıştı.</p>

    <p>Arnette’ten Braintree’deki havaalanına giden bir araç kafilesi vardı. Vic Palfrey, Hap, Bruett’ler, Hank Carmichael’la karısı ve ordudan iki kişi Stu’yla birlikteydi. Hepsi bir askeri araca doluşmuş, Lila Bruett’in bütün histerikçe girişimlerine rağmen askerler ağızlarını açıp tek kelime bile etmemişlerdi.</p>

    <p>Diğer araçlar da ağzına kadar doluydu. Stu içlerindeki herkesi görememişti, ama aralarında Hodges ailesinin beş mensubunun tümünün, gönüllü ambulans şoförü Carlos’un kardeşi Chris Ortega’nın olduğu gözüne çarpmıştı. Chris, India Head’in barmeniydi. Stu evinin yakınındaki karavan parkında yaşayan yaşlı çift Parker Nason ve karısını da görmüştü. Askerler, Campion’un pompalara çarpmasından sonra akaryakıt istasyonunda bulunanların konuştuğu herkesi toparlıyor gibi görünüyorlardı.</p>

    <p>Zeytin yeşili iki kamyon, kasaba sınırında yolu tıkamıştı. Stu, Arnette’e gelen bütün yollarda aynı şekilde barikat kurulmuş olduğunu tahmin etti. Her yere dikenli teller çekiyorlardı. Kasabanın etrafını tamamen çevirdikten sonra tellerin başına muhtemelen muhafızlar dikeceklerdi.</p>

    <p>Yani durum çok ciddiydi. Hayati önem taşıyordu.</p>

    <p>Kullanmasına gerek olmayan hastane yatağının dibindeki sandalyede sabırla oturarak hemşirenin birini getirmesini bekledi. İlk gönderilecek kişi, büyük ihtimalle önemsiz biri olacaktı. Belki sabaha, bilmek istediklerini ona anlatma yetkisi bulunan birini gönderirlerdi. Stu bekleyebilirdi. Sabır, Stuart Redman’ın en önemli özelliklerinden biriydi.</p>

    <p>Yapacak hiçbir şey olmadığı için onunla havaalanına giden insanların durumlarını düşünmeye başladı. Bariz bir şekilde hasta görünen, sadece Norm’du. Öksürüyor, balgam çıkarıyordu ve ateşi vardı. Diğerleri hafif veya biraz daha ağır görünen nezleye yakalanmış gibiydi. Luke Bruett hapşırıyordu. Lila Bruett ve Vic Palfrey ara sıra hafifçe öksürüyordu. Hap, sık sık burnunu siliyordu. Stu birinci ve ikinci sınıfa giderken diğer öğrencilerden de böyle sesler çıktığını hatırladı. Her kış mutlaka bir iki kez soğuk algınlığı salgını olur ve bu dönemde öğrencilerin en az üçte ikisi hastalanırdı.</p>

    <p>Stu’yu en çok korkutan –belki sadece bir tesadüftü– havaalanı yoluna girdikleri sırada olandı. Askeri aracın şoförü aniden üç kez arka arkaya hapşırmıştı. Muhtemelen sadece tesadüftü. Doğu Teksas’ın merkezinde haziran ayı, alerjik insanlar için pek iyi bir dönem sayılmazdı. Ya da şoför belki sadece nezle olmuştu. Diğerlerinin yakalandığı acayip boktan değil de, sıradan bir nezle. Stu’nun inanmak istediği buydu. Çünkü insandan insana bu kadar çabuk bulaşan bir hastalık...</p>

    <p>Onlara eşlik eden askerler, uçağa da onlarla birlikte binmişti. Yolculuk boyunca, gidecekleri yer dışında hiçbir soruya cevap vermemişlerdi. Atlanta’ya gidiyorlardı. Oraya varınca daha fazla bilgi alabilirlerdi (kuyruklu yalan). Bundan başka hiçbir şey söylemiyorlardı.</p>

    <p>Hap, uçakta Stu’nun yanında oturuyordu ve burnu musluk gibi akıyordu. Bindikleri uçak da askeriydi, ama içkiler ve yemekler birinci sınıf havayolu şirketlerininki gibiydi. Elbette burada siparişi güzel bir hostes değil, asık suratlı bir çavuş alıyordu, ama bu ayrıntı göz ardı edilebilirse gayet iyi bir yolculuk olduğu söylenebilirdi. Birkaç kadehi mideye indirince Lila Bruett bile sakinleşmişti.</p>

    <p>Hap viski kokusu saçarak Stu’ya yanaşmıştı. “Komik çocuklar bunlar Stu,” demişti. “Hiçbiri ellinin üzerinde değil, ama hiçbirinde alyans da yok. Kendilerini kariyerlerine adamışlar galiba.”</p>

    <p>Norm Bruett inişe yarım saat kadar kala baygınlık geçirmiş ve Lila Bruett çığlıklar atmaya başlamıştı. Ciddi suratlı askerlerden ikisi hemen Norm’u bir battaniyeyle sarmış ve kısa sürede kendine getirmişti. Sükûnetinden eser kalmayan Lila çığlık atmaya devam ediyordu. Bir süre sonra içtiği içkileri ve yediği tavuklu sandviçi kusmuştu. İki asker, ifadesiz yüzlerle hemen temizliğe girişmişti.</p>

    <p>“Neler oluyor?” diye haykırmıştı Lila. “Kocamın nesi var? Ölecek miyiz? Bebeklerim ölecek mi?” Her iki “bebeğinin” başını birer kolu altına sıkıştırmış, iri göğüslerine bastırıyordu. Luke ve Bobby hem korkmuş hem rahatsız hem de anneleri olay çıkardığı için utanmış görünüyordu. “Neden kimse bana cevap vermiyor? Burası Amerika değil mi?”</p>

    <p>“Biri şu kadını sustursun,” diye homurdanmıştı Chris Ortega kabinin arkasından. “İçinde bozuk plak kalmış bir müzik kutusundan bile daha beter yahu.”</p>

    <p>Lila, askerlerden biri ona zorla bir bardak süt içirince susmuştu. Yolculuğun geri kalanında pencereden aşağı bakmış, hızla kayıp geçen dünyayı izlemişti. Stu bardakta sütten fazlasının olduğunu tahmin etmişti.</p>

    <p>Uçak indiğinde, dört Cadillac limuzinin onları beklediğini görmüşlerdi. Arnette’ten gelenler üçünü doldurmuştu. Onlara eşlik eden askerlerse dördüncüye binmişti. Stu alyansı ve muhtemelen yakın akrabası olmayan o askerlerin şu an bu binada bir yerlerde olduğunu tahmin ediyordu.</p>

    <p>Odanın kapısının üstündeki kırmızı ışık yandı. Kompresör ya da pompa veya her neyse, o devreden çıkınca beyaz astronot kıyafetli bir adam içeri girdi. Doktor Denninger. Gençti. Siyah saçları, zeytin rengi teni, keskin yüz hatları ve solgun bir ağzı vardı.</p>

    <p>“Patty Greer, ona zorluk çıkardığınızı söyledi,” dedi Denninger’ın göğsündeki hoparlör. “Çok üzülmüş.”</p>

    <p>“Üzülmesine gerek yok,” dedi Stu umursamazca. Umursamaz görünmek pek kolay değildi, ama içinden bir ses, korkularını bu adamdan gizlemesi gerektiğini söylüyordu. Denninger altında çalışanlara despotluk edip üstünde çalışanlara yalakalık eden türden birine benziyordu. Bu tür adamlar, kırbacın karşısındakinde olduğunu hissettiği sürece söyleneni yapardı. Ama korkunun kokusunu aldığı ah aynı pastayı önünüze koyardı: Üzerinde “Üzgünüm size daha fazlasını söyleyemem” yazan, kendi iyilikleri için gerekli olandan fazlasını öğrenmeye çalışan aptal sivillere duyduğu aşağılamayla yapılmış bir pasta.</p>

    <p>“Cevaplar istiyorum,” dedi Stu.</p>

    <p>“Üzgünüm ama...”</p>

    <p>“İşbirliği yapmamı istiyorsanız bana cevaplar vereceksiniz.”</p>

    <p>“Zaman içinde size...”</p>

    <p>“İşinizi zorlaştırabilirim.”</p>

    <p>“Biliyoruz,” dedi Denninger terslenerek. “Size bilgi verebilme yetkisine sahip değilim Bay Redman. Ben de fazla bir şey bilmiyorum zaten.”</p>

    <p>“Sanırım bana birtakım testler yapıyordunuz. Pek çok kez kan aldınız.”</p>

    <p>“Doğru,” dedi Denninger ihtiyatlı bir şekilde.</p>

    <p>“Ne testi?”</p>

    <p>“Bilmediğim bir şeyi size söyleyemem Bay Redman.” Tekrar huysuz tonda konuşmaya başlamıştı ve Stu, ona inanıyordu. Adam abartılı görünümlü bir teknisyenden fazlası değildi ve bu pek hoşuna gitmiyordu.</p>

    <p>“Kasabamı karantinaya aldılar.”</p>

    <p>“O konuda da bir bilgim yok.” Ama Denninger bunları söylerken gözlerini ondan kaçırdı. Stu yalan söylediğini anlamıştı.</p>

    <p>“Nasıl oluyor da bu konuda televizyonda hiçbir haber yok?” Duvardaki televizyonu gösterdi.</p>

    <p>“Anlamadım?”</p>

    <p>“Bir kasabanın bütün girişlerini kapatıp etrafını dikenli telle çevirmeleri genellikle haber malzemesidir.”</p>

    <p>“Bay Redman bırakın Patty tansiyonunuzu ölçsün...”</p>

    <p>“Hayır. Benden daha fazla şey almak istiyorsanız içeri iki güçlü adam göndermeniz gerekecek. Ve kaç kişi gönderirseniz gönderin fark etmez, şu mikroplardan koruyan kostümlerin üzerinde delikler açmak için elimden geleni ardıma koymayacağım. O kadar da sağlam görünmüyorlar, biliyor muydunuz?”</p>

    <p>Denninger’ın kostümünü yakalar gibi yapınca adam telaşla geriledi. Az daha düşecekti. Kostümünün göğsündeki hoparlörden korku dolu bir cıyaklama yayıldı ve çift camların ardında bir hareketlenme oldu.</p>

    <p>“Yemeğime beni uyuşturacak bir ilaç atabilirsiniz, ama bu, testlerinizin sonuçlarını değiştirir sanırım.”</p>

    <p>“Bay Redman, sizi mantıklı olmaya davet ediyorum!” Denninger güvenli bir mesafede duruyordu. “İşbirliğine yanaşmamakla ülkenize büyük bir kötülük ediyorsunuz. Beni anlıyor musunuz?”</p>

    <p>“Hayır,” dedi Stu. “Şu an gördüğüm, ülkemin <em>bana</em> kötülük etmekte olduğu. Beni hiçbir şey bilmeyen aptal bir doktor bozuntusuyla Georgia’da bir hastane odasına tıktı. Defol ve bana istediğim cevapları verebilecek birini ya da istediğinizi zorla yaptıracak adamlar gönder. Onlarla mücadele edeceğimden emin olabilirsin.”</p>

    <p>Denninger gittikten sonra sandalyesinde kıpırdamadan oturdu. Hemşire geri gelmedi. Kanını zorla almak için gelen güçlü kuvvetli adamlar da olmadı. Düşünüyordu da, böyle gergin bir anda istedikleri sağlıklı sonucu alamayacakları için tansiyonunu ölçmeleri bir işe yaramazdı zaten. Sakinleşmesi için onu bir süreliğine kendi haline bırakmışlardı.</p>

    <p>Ayağa kalkıp televizyonu açtı ve görmeyen gözlerle baktı. İçindeki korku büyüktü, kaçmış bir fil gibiydi. İki gündür öksürmeyi, hapşırmayı ve balgam çıkarmayı bekliyordu. Diğerlerini, ömrü boyunca tanıdığı insanları düşündü. Acaba içlerinde durumu Campion kadar kötü olan var mıydı? Eski Chevy içindeki ölü kadınla çocuğu düşündü ve elinde olmadan kadının yüzünde Lila Bruett’i, çocuğunkinde ise minik Cheryl Hodges’u gördü.</p>

    <p>Televizyon cızırdayıp çıtırdadı. Stu’nun kalbi yavaşça atıyordu. Odanın havasını temizleyen cihazın hafif mırıltısını duyabiliyordu. Korkusu, ifadesiz yüzünün gerisinde içini kemiriyordu. Bazen kocaman ve panik yüklüydü, her şeyi devirip dağıtıyordu: fil. Bazen küçüktü ve minik, keskin dişleriyle kemiriyordu: sıçan. Daima içindeydi.</p>

    <p>Ama ona konuşabileceği birini ancak kırk saat sonra gönderdiler...</p>
  </div>
</body>
</html>
