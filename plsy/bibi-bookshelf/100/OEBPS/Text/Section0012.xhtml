<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <p class="bolum_basi">“Sally.”</p>

    <p>Bir mırıltı.</p>

    <p>“Uyan Sally.”</p>

    <p>Daha yüksek bir mırıltı: <em>beni rahat bırak.</em></p>

    <p>Adam, onu daha şiddetli sarstı.</p>

    <p>“Uyan. Uyanman gerek!”</p>

    <p>Charlie.</p>

    <p>Charlie’nin sesi. Onu çağırıyor. Ne zamandır?</p>

    <p>Sally bir anda gözlerini açtı.</p>

    <p>Önce komodinin üzerindeki saate baktı ve ikiyi çeyrek geçtiğini gördü. Charlie’nin burada olmaması gerekirdi, mesaide olmalıydı. Sonra ona ilk kez alıcı gözle baktı ve yüreği hopladı, ölümcül bir his içini kapladı.</p>

    <p>Kocasının yüzü ceset gibi bembeyazdı. Gözleri yuvalarından fırlamıştı. Bir elinde arabanın anahtarları vardı. Diğer eliyle, gözleri artık açık olmasına rağmen hâlâ onu sarsıyordu. Sanki uyanık olduğu gerçeğini hâlâ kavrayamamıştı.</p>

    <p>“Charlie? Neler oluyor? Sorun nedir?”</p>

    <p>Charlie ne söyleyeceğini bilmez gibiydi. Âdemelması hareket etti, ama küçük bungalovda duyulan tek ses, saatin tik taklarıydı.</p>

    <p>“Yangın mı çıktı?” diye sordu aptal gibi. O an aklına gelen, kocasını bu hale düşürebilecek tek ihtimal buydu. Anne ve babasını evlerinde çıkan bir yangında kaybettiğini biliyordu.</p>

    <p>“Bir bakıma,” dedi Charlie. “Bir bakıma daha da beteri. Hemen giyin hayatım. LaVon bebeği de al. Bir an önce gitmemiz gerek.”</p>

    <p>“Neden?” diye sordu Sally yataktan kalkarak. Simsiyah bir korku onu pençesine almıştı. Hiçbir şey doğru görünmüyordu. Sanki bir rüyadaydı. “Nereye gidiyoruz? Arka bahçeye mi?” Ama kocasının bahçeyi kastetmediğini biliyordu. Charlie’yi daha önce hiç böylesine dehşet içinde görmemişti. Derin bir nefes aldı. Yanık veya duman kokusu gelmedi.</p>

    <p>“Sally tatlım, soru sorma. Gitmemiz gerek. Çok uzaklara. Sen sadece bebeği al ve giyin.”</p>

    <p>“Ama ben... yanımıza eşya alacak zaman var mı?”</p>

    <p>Bu soru Charlie’yi durdurur gibi oldu. Sanki bir anlamda rayından çıkardı. Sally bundan daha fazla korkabileceğini sanmıyordu, ama yanıldığını anladı. Kocasında görüp korku olarak yorumladığının sadece panik olduğunu fark etmişti. Charlie elini dalgınca saçından geçirerek cevap verdi. “Bilmiyorum. Rüzgârı kontrol etmem gerek.”</p>

    <p>Ve Sally için hiçbir anlam ifade etmeyen bu tuhaf cümleyi söyledikten sonra onu minicik geceliği içinde korkmuş, kafası karışmış, üşümüş, yalınayak dikilir halde bırakıp gitti. Delirmiş gibiydi. Rüzgârın Sally’nin eşyalarını toplamak için vaktinin olup olmamasıyla ne ilgisi vardı? Ve çok uzaklar derken nereyi kastetmişti? Reno? Vegas? Salt Lake City? Ve...</p>

    <p>Aklına yeni bir fikir gelince elini boğazına götürdü.</p>

    <p>Gece yarısı gitmek, Charlie’nin görev başından izinsiz ayrılmayı planladığını gösteriyordu.</p>

    <p>LaVon bebeğin küçük odasına girdi ve pembe battaniyesi altında uyumakta olan bebeğe bakarak bir dakikalığına kararsızca dikildi. Bir yandan da bunun –alışılmadık derecede canlı– bir rüya olmasını diliyordu. Hepsi geçecek, sabah yedide her zamanki gibi uyanacak, <em>Today</em> programını izlerken hem LaVon bebeği hem kendini doyuracak, Charlie saat sekizde Doğal Koruma Alanı’nın kuzey kulesindeki mesaisini bitirip geldiğinde ona yumurta pişirecekti. İki hafta sonra tekrar gündüz mesaisine dönecek ve huysuzluğu azalacak, o geceleri yanında uyuduğu için Sally de böyle saçma sapan rüyalar görmeye...</p>

    <p>“Acele et!” diye tısladı kocası naif ümitlerini paramparça ederek. “Sadece bir iki parça eşya alacak vaktimiz var... ama Tanrı aşkına, kadın, onu seviyorsan...” Beşiği işaret etti, “...hemen giyin!” Eliyle ağzını kapatarak tedirgince öksürdü ve çekmecelerden hızla çekip çıkardığı eşyaları eski bir çift bavula tıkıştırdı.</p>

    <p>Sally olabildiğince sakinleştirmeye çalışarak LaVon bebeği uyandırdı; üç yaşındaki bebek, gece yarısı uyanmaya alışık olmadığı için huysuzlanıp ağlamaya başladı. Sally bu arada hemen ona bir çift külot, bir üst ve tulum giydirdi. Çocuğun ağlama sesi korkusunu daha da artırmıştı. Aklına, genelde melekler gibi uyuyan LaVon bebeğin ağladığı diğer geceler gelmişti; pişik, diş çıkarma, kuşpalazı, kolik. Charlie’nin iki avuç dolusu kendi iç çamaşırlarıyla kapının önünden neredeyse koşarcasına geçtiğini görünce korkusu yavaşça öfkeye dönüştü. Sutyen askıları, yılbaşı arifesindeki kâğıt şeritler gibi peşinden sarkıyordu. İç çamaşırlarını bir bavula tıkıştırıp kapağını sertçe kapattı. Sally’nin en sevdiği külotu kenara sıkışmıştı. Yırtıldığına bahse girerdi.</p>

    <p>“Ne oluyor?” diye bağırdı ve sesindeki dehşet, o sıralarda hıçkırıkları burun çekmelere dönmüş olan LaVon bebeğin yeniden gözyaşlarına boğulmasına sebep oldu. “Aklını mı kaybettin? Peşimizden askerleri gönderecekler Charlie! <em>Askerler!</em>”</p>

    <p>“Bu gece değil,” dedi Charlie. Sesindeki güven tüyler ürperticiydi. “Asıl sorun, bebeğim, hemen kıçımızı kaldırıp gitmezsek üsten hiç ayrılamayabileceğimiz. Kuleden bile nasıl çıkabildiğimi bilmiyorum. Bir yerlerde arıza oldu sanırım. Neden olmasın? Tanrı biliyor ya, her şey arızalandı.” Öyle tiz bir kahkaha attı ki Sally o ana dek hiç korkmadığı kadar korktu. “Bebeği giydirdin mi? Güzel. Diğer bavula giysilerinin bir kısmını koy. Geri kalanını dolaptaki mavi bez çantaya doldurursun. Sonra da buradan çekip gideriz. Sanırım şimdilik güvendeyiz. Rüzgâr doğudan batıya esiyor. Tanrıya şükürler olsun.”</p>

    <p>Elini ağzına götürerek tekrar öksürdü.</p>

    <p>“Baba!” dedi LaVon bebek kollarını kaldırarak. “Babamı isterim! Ata binelim! Babamı isterim! Ata binelim!”</p>

    <p>“Şimdi olmaz,” dedi Charlie ve mutfağa girerek gözden kayboldu. Bir dakika sonra mutfaktan Sally, tabak çanak sesleri duydu. Charlie’nin üst raftaki mavi kabın içindeki paraları aldığını anladı. Sally kenara otuz kırk dolar koymayı başarmıştı... bazen bir dolar, bazen elli sent ata ata biriktirmişti. Onun <em>ev</em> için ayırdığı paraydı. Demek gerçekti. Her ne ise, sahiden gerçekti.</p>

    <p>Babasının sırtına binme isteği reddedilen ve reddedilmeye hiç alışık olmayan LaVon bebek tekrar ağlamaya başladı. Sally, ona ince bir hırka giydirdikten sonra eline geçen birkaç parça giysiyi telaşla çantaya doldurdu. Diğer bavula herhangi bir şey koyma fikri aptalcaydı, zira bir çorabın sığabileceği kadar bile yer yoktu. Kapatabilmek için kapağının üzerine çıkması gerekti. LaVon bebeğin tuvalet eğitimi bittiği için Tanrı’ya dua etti. Yanına bebek bezi alması gerekmeyecekti.</p>

    <p>Charlie yatak odasına geri döndü. Bu kez <em>gerçekten</em> koşuyordu. Hâlâ mutfaktan aldığı teklikleri ve beşlikleri ceplerine tıkıştırmaya çalışıyordu. Sally, LaVon bebeği kucağına aldı. Bebek artık tamamen uyanıktı ve kendi başına yürüyebilirdi, ama Sally, onu kucağında hissetmek istiyordu. Eğilip bez çantayı yerden aldı.</p>

    <p>“Nereye gidiyoruz baba?” diye sordu LaVon bebek. “Uyuyordum.”</p>

    <p>“Arabada da uyuyabilirsin bebeğim,” dedi Charlie iki bavulu alarak. Sally’nin külotunun dışarıda kalan kısmı sallanıyordu. Gözlerinde hâlâ o dehşet dolu ifade vardı. Sally’nin zihninde bir fikir belirdi ve giderek kesinlik kazandı.</p>

    <p>“Bir kaza mı oldu?” diye fısıldadı. “Ah, yüce Tanrım, kaza oldu, değil mi? Bir kaza. <em>Orada.</em>”</p>

    <p>“İskambil falı bakıyordum,” dedi Charlie. “Başımı kaldırıp bakınca göstergenin yeşilden kırmızıya döndüğünü gördüm. Monitörü açtım. Sally, herkes...”</p>

    <p>Sustu ve LaVon bebeğin hâlâ yaşlı ama merakla bakmakta olan gözlerine baktı.</p>

    <p>“Hepsi Ö-L-M-Ü-Ş,” diye heceledi. “Bir iki kişi hariç hepsi. Şimdiye kadar onlar da gitmiştir muhtemelen.”</p>

    <p>“Ö-L-Ş ne demek baba?” diye sordu LaVon bebek.</p>

    <p>“Boş ver tatlım,” dedi Sally. Sesi çok derin bir kanyonun dibinden geliyormuş gibiydi.</p>

    <p>Charlie yutkundu. Boğazında bir tıkırtı oldu. “Gösterge kırmızıya dönerse her şeyin otomatik olarak kilitlenmesi gerekiyordu. Bütün bölgeyi kontrol eden bir bilgisayar var ve hata yapmasının imkânsız olduğu söyleniyordu. Monitördekini görür görmez kendimi kapıdan dışarı attım. Kahrolası kapı, beni neredeyse ikiye bölüyordu. Aslında gösterge kırmızıya döner dönmez kapanması gerekirdi. Başımı kaldırıp monitöre baktığımda ne kadar süredir kırmızı olduğunu bilmiyordum ama arkamdan kapanma sesi duyduğumda otoparka neredeyse varmıştım. Yine de, otuz saniye bile geç fark etmiş olsaydım kulede mahsur kalacaktım. Şişede bir böcek gibi.”</p>

    <p>“Nedir bu? Ne...”</p>

    <p>“Bilmiyorum. Bilmek <em>istemiyorum.</em> Tek bildiğim hepsini çabucak öl... Ö-L-D-Ü-R-D-Ü-Ğ-Ü. Beni istiyorlarsa yakalamak zorunda kalacaklar. Risk parası alıyordum, ama bana burada kalmam için ödeyebilecekleri bir miktar yok. Rüzgâr batıya doğru esiyor. Biz doğuya gideceğiz. Hadi, çıkalım artık.”</p>

    <p>Kendini hâlâ yarı uykuda, korkunç bir kâbusun içine sıkışmış gibi hisseden Sally, onun peşinden evden çıktı ve Kaliforniya gecesinin kokulu çöl havasında sessizce paslanan on beş yaşındaki arabaları Chevy’ye doğru hızla yürüdü.</p>

    <p>Charlie bavulları bagaja, bez çantayı ise arka koltuğa fırlattı. Sally bir an kucağında bebeğiyle arabanın yanında dikilip, son dört yılını geçirdiği bungalova baktı. Taşındıklarında, ileride babasının sırtına binmekten büyük keyif alacak olan LaVon bebek henüz karnındaydı.</p>

    <p>“Hadi!” dedi Charlie. “Binsene kadın!”</p>

    <p>Sally arabaya bindi. Charlie arabayı geri geri çıkarırken farlar evi bir anlığına aydınlattı. Işıkların camlardaki yansıması, avlanan bir canavarın gözlerine benziyordu.</p>

    <p>Göstergelerin solgun ışıkları, direksiyona dikkatle eğilmiş olan Charlie’nin yüzünü aydınlatıyordu. “Üssün giriş kapıları kapalıysa hızla sürüp içlerinden geçmeye çalışacağım.” Ve bu söylediğinde çok ciddiydi. Sally anlayabiliyordu. Bir anda dizlerinin bağı çözüldü.</p>

    <p>Ama böyle ümitsizce bir çabaya gerek kalmadı. Kapılar hâlâ açıktı. Bir bekçi, dergi okuyordu. Sally diğer bekçiyi göremedi, belki orada değildi. Burası, üssün dış kısmıydı, uygun bir askeri araç deposuydu.</p>

    <p><em>Başımı kaldırınca göstergenin yeşilden kırmızıya döndüğünü gördüm.</em></p>

    <p>Sally ürperdi ve elini bacağına koydu. LaVon bebek tekrar uykuya dalmıştı. Charlie elini kısa bir süre tuttu ve, “Her şey yoluna girecek hayatım,” dedi.</p>

    <p>Şafak söktüğünde Nevada’nın doğusuna doğru ilerliyorlar ve Charlie kesintisizce öksürüyordu.</p>
  </div>
</body>
</html>
