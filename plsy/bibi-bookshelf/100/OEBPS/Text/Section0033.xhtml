<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">17. Bölüm</h2>

    <p>Starkey 2 numaralı monitörün önünde durmuş, İkinci Sınıf Teknisyen Frank D. Bruce’u dikkatlice izliyordu. Bruce’u son gördüğünde suratı bir kâse dolusu çorbanın içindeydi. Kimliğinin doğrulanması dışında bir değişiklik yoktu. Durum normaldi, yani her şey altüst olmuştu.</p>

    <p>Starkey ellerini arkasında kavuşturmuş, birliklerini izleyen bir general, çocukluk kahramanı General Black Jack Pershing gibi düşünceli bir ifadeyle bakarak 4 numaralı monitöre doğru yürüdü. Orada durum birazcık olsun iyileşmişti. Doktor Emmanual Ezwick hâlâ yerde ölü yatıyordu, ama santrifüj durmuştu. Önceki akşam saat 19.40’ta santrifüjden duman sızmaya başlamıştı. Saat 19.55’te Ezwick’in laboratuvarındaki ses alıcıları, daha sonra gürleşip <em>ronk! ronk! ronk!</em> halini alan <em>vunga-vunga-vunga</em> şeklinde gürültüler iletmişti. Santrifüj 21.07’de son bir kez ronk ettikten sonra tamamen durmuştu. Bir yerde, en uzak yıldızın da ötesinde, tamamen kıpırtısız bir bedenin olabileceğini Newton mu söylemişti? Starkey, Newton’un mesafe dışında tamamen haklı olduğunu düşündü. Fazla uzağa gitmeye hiç gerek yoktu. <em>Mavi Proje</em> nihayet tamamen durmuştu. Starkey bundan memnundu. Santrifüj, hayatın son illüzyonlarıydı ve Steffens’a ana bilgisayar bankasında arattığı sorun (Steffens, ona delirdiğini düşünür gibi bakmıştı, evet belki de haklıydı) şuydu: Bu santrifüjün daha ne kadar süre çalışması beklenebilirdi? 6.6 saniyede gelen cevap şuydu: ± 3 SENE ÖNÜMÜZDEKİ İKİ HAFTA İÇİNDE ARIZA İHTİMALİ % 0.009 ARIZALANMASI MUHTEMEL KISIMLAR MİL YATAĞI %38 ANA MOTOR %16 DİĞERLERİ %54. Zeki bir bilgisayardı. Starkey, Steffens’a Ezwick’in santrifüjündeki yıpranmadan sonra tekrar sormasını söylemişti. Bilgisayar, Mühendislik Sistemleri Veri Bankası’na ulaşıp santrifüjün mil yatağının yandığını doğrulamıştı.</p>

    <p>Bunu unutma, diye düşündü Starkey dahili telefonun telaşla ötmeye başlamasından hemen önce. Santrifüjler tamamen durmadan önce <em>ronk-ronk-ronk</em> diye ses çıkarıyordu.</p>

    <p>Telefonun düğmesine basarak sesini kesti. “Evet Len?”</p>

    <p>“Teksas’ta, Sipe Springs adında bir kasabadaki ekibimizden acil çağrı aldım Billy. Arnette’ten neredeyse altı yüz kilometre uzakta. Seninle konuşmaları gerekiyormuş; yukarıdan verilebilecek bir kararmış.”</p>

    <p>“Nedir Len?” diye sakince sordu Starkey. Son on saatte on altı sakinleştirici almıştı ve kendini genel olarak iyi hissediyordu. Ronk’tan eser yoktu.</p>

    <p>“Basın.”</p>

    <p>“Tanrım,” dedi Starkey sakince. “Bağla.”</p>

    <p>Yoğun bir parazit ve söyledikleri anlaşılamayan bir ses duyuldu.</p>

    <p>“Bir dakika bekle,” dedi Len.</p>

    <p>Parazit yavaşça yok oldu.</p>

    <p>“...Aslan, burası Aslan Takımı, duyuyor musun Mavi Üs? Duyuyor musun? Bir... iki... üç... dört... burası Aslan Takımı...”</p>

    <p>“Duyuyorum Aslan Takımı,” dedi Starkey. “Burası Mavi Üs Bir.”</p>

    <p>“Sorunun Olasılık Kitabı’ndaki kodu Saksı,” dedi tenekeye benzer ses. “Tekrar ediyorum. Saksı.”</p>

    <p>“Saksı’nın ne halt olduğunu biliyorum,” dedi Starkey. “Sorun nedir?”</p>

    <p>Sipe Springs’teki tenekemsi sesin sahibi neredeyse beş dakika boyunca konuştu. Starkey durumun önemsiz olduğunu düşündü, zira bilgisayar iki gün önce tam da bu tür bir durumun (benzer bir şekilde) haziranın sonundan önce ortaya çıkabileceğine dair onları uyarmıştı. %88 olasılık vermişti. Ayrıntıların önemi yoktu. İki paçası ve fermuarı varsa o, pantolondu. Rengi fark etmiyordu.</p>

    <p>Sipe Springs’te bir doktor doğru tahminlerde bulunmuş ve Houston’da günlük bir gazetede çalışan iki muhabir, Sipe Springs’te olanlarla Arnette, Verona, Commerce City ve Kansas’taki Polliston adlı kasabada olanlar arasında bağlantı kurmuştu. Bu kasabalar kısa süre içinde sorunun büyüdüğü ve ordu tarafından karantinaya alınan yerlerdi. Bilgisayarda Mavi’nin etkilerinin görülmeye başlandığı, on ayrı eyaletten yirmi beş kasabanın ismi bulunuyordu.</p>

    <p>Sipe Springs vakası önemsizdi, zira tek örnek değildi. Arnette’in belki bir şansı vardı, ama onu da yüzlerine gözlerine bulaştırmışlardı. Şimdi önemli olan, bu “durum”un ordunun sarı rapor kâğıtlarının yanı sıra bir de gazetelerde yer alacak olmasıydı; yani Starkey bir önlem almazsa öyle olacaktı. Bunu yapıp yapmamaya henüz karar vermemişti. Ama tenekemsi ses nihayet sustuğunda, kararını zaten vermiş olduğunu fark etti. Belki bu kararı yirmi yıl önce vermişti.</p>

    <p>Neyin önemli olduğuyla ilgiliydi. Asıl önemli olan, hastalık gerçeği değildi; Atlanta’nın bir şekilde açık vermiş, kaybedilmiş olması ve bütün önlem operasyonunu Stovington, Vermont’taki daha yetersiz tesislere taşımak zorunda kalmaları da değildi; Mavi’nin sıradan bir grip kisvesi altında sinsice yayılması da değildi.</p>

    <p>“Önemli olan...”</p>

    <p>“Tekrarlar mısınız. Mavi Üs Bir,” dedi ses endişeyle. “Duyamadık.”</p>

    <p>Önemli olan, maalesef çok üzücü bir olayın gerçekleşmiş olmasıydı. Starkey zamanda yirmi iki yıl geriye, 1968’e gitti. Calley ve Mei Lai Dört’te olanların haberi geldiğinde, San Diego’daki subaylar kulübündeydi. Starkey ikisi sonradan genelkurmay başkanı olan dört kişiyle poker oynamaktaydı. Bu gelişmenin, Washington basınındaki cadı avı atmosferinin orduyu –sadece bir bölümünü değil, bütün orduyu– nasıl etkileyeceğine dair hararetli bir tartışma başlamış ve poker tamamen unutulmuştu. Ve içlerinden biri, 20 Ocak 1959’dan beri devlet başkanlığını maskaralığa çevirmiş olan acınası solucana tek telefonla ulaşabilecek kişi, kâğıtlarını yeşil çuhayla kaplı masaya dikkatle koyarak şunları söylemişti: <em>Beyler, üzücü bir olay gerçekleşti. Ve Amerikan Ordusu’nun herhangi bir bölümünü etkileyen bir olay gerçekleştiğinde olayın köklerini sorgulamaz, olayın nasıl bertaraf edileceğini araştırırız. Ordu, bizim anamız, babamızdın. Ve annenizin ırzına geçildiğini, babanızın dövülüp soyulduğunu görürseniz polisi arayıp bir soruşturma başlatmadan önce onların çıplaklığını örtersiniz. Çünkü onları seviyorsunuzdur.</em></p>

    <p>Starkey o günün öncesinde ve sonrasında daha iyi yapılmış bir konuşma duymamıştı.</p>

    <p>Masasının alt çekmecesinin kilidini açtı ve kırmızı bantlı, ince, mavi bir dosya çıkardı. Kapağında BANT KOPUKSA DERHAL GÜVENLİK BİRİMİNE BİLDİRİN yazıyordu. Starkey bandı kopardı.</p>

    <p>“Orada mısın, Mavi Üs Bir?” diye sordu ses. “Sesiniz gelmiyor. Tekrar ediyorum, sesiniz gelmiyor.”</p>

    <p>“Buradayım Aslan,” dedi Starkey. Dosyanın son sayfasını açtı ve parmağını OLAĞANÜSTÜ GİZLİLİK ÖNLEMLERİ başlığının altında gezdirmeye başladı.</p>

    <p>“Beni duyuyor musun Aslan?”</p>

    <p>“Net bir şekilde, Mavi Üs Bir.”</p>

    <p>“Truva,” dedi Starkey üzerine basarak. “Tekrar ediyorum Aslan: <em>Truva.</em> Tekrar et lütfen. Tamam.”</p>

    <p>Sessizlik. Parazitin hafif uğultusu. Starkey çocukken konserve kutuları ve parafinle kaplı yirmi metrelik iplerle yaptıkları ilkel telsizleri hatırladı.</p>

    <p>“Tekrar ediyorum...”</p>

    <p>“Ah Tanrım!” dedi Sipe Springs’ten çok genç bir ses.</p>

    <p>“Tekrar et evlat,” dedi Starkey.</p>

    <p>“Tu... Truva,” dedi ses. Ardından daha kuvvetli bir şekilde tekrarladı: “Truva.”</p>

    <p>“Çok iyi,” dedi Starkey sakince. “Tanrı seni korusun evlat. Tamam.”</p>

    <p>“Sizi de efendim. Tamam.”</p>

    <p>Bir tıkırtı oldu. Ardından bir başka tıkırtıyla sonlanan yoğun bir parazit duyuldu. Sessizliğin ardından Len Creighton konuştu. “Billy?”</p>

    <p>“Evet Len.”</p>

    <p>“Hepsini duydum.”</p>

    <p>“Tamam Len,” dedi Starkey yorgunca. “Raporunu uygun gördüğün şekilde yazarsın. Elbette.”</p>

    <p>“Yanlış anladın Billy,” dedi Len. “Sen doğru olanı yaptın. Bunu bilmediğimi mi sanıyorsun?”</p>

    <p>Starkey gözlerini yumdu, bütün o tatlı sakinleştiricilerin etkisinden bir an için de olsa sıyrıldı. “Tanrı seni de korusun Len,” dedi. Sesi neredeyse çatallanıyordu. Görüşmeyi bitirdi ve tekrar 2 numaralı monitörün önüne geçti. Ellerini, birliklerini izleyen Black Jack Pershing gibi arkasında birleştirdi. Frank D. Bruce ve son dinlenme mekânına baktı. Bir süre sonra tekrar sakinleşti.</p>

    <p class="paragraf">Sipe Springs’ten güneydoğuya doğru giderken 36. Karayolu’na çıkarsanız bir günlük uzaklıktaki Houston’a yönelmiş olursunuz. Yoldaki araba, üç yaşında bir Pontiac Bonneville’di, saatte yüz yirmi kilometre hızla ilerliyordu ve tepeyi aşınca karşısına yolu tıkamakta olan bir Ford çıktı. Neredeyse çarpıyordu.</p>

    <p>Houston’ın büyük gazetelerinden birinde muhabir asistanı olan otuz altı yaşındaki adam frenlere asıldı ve lastikler çığlık atmaya başladı. Pontiac’ın burnu asfalta yaklaştıktan sonra araba savruldu.</p>

    <p>“Ulu Tanrım!” diye haykırdı yolcu koltuğundaki foto muhabiri. Fotoğraf makinesini koltuğunun önündeki boşluğa atarak telaşla emniyet kemerine uzandı.</p>

    <p>Sürücü ayağını frenden çekti, Ford’u neredeyse sıyırarak yanından geçti ve sol taraftaki lastiklerin yumuşak toprağa çıktığını fark etti. Gazı tekrar kökleyince Pontiac aniden atılarak tekrar asfalta çıktı. Lastiklerden mavi dumanlar yayılıyordu. Radyo yüksek sesle çalmaya devam ediyordu:</p>

    <blockquote class="siir">
      <p><em>“Bebeğim, erkeğini anlayabiliyor musun?</em></p>

      <p><em>O dürüst bir adam,</em></p>

      <p><em>Bebeğim, erkeğini anlayabiliyor musun?”</em></p>
    </blockquote>

    <p>Frene tekrar bastı ve Bonneville kızgın öğlen güneşi altındaki ıssız yolda hareketsiz kaldı. İçine dehşet dolu, titrek bir nefes çekip, kesik kesik verdi. Sinirlenmeye başlamıştı. Pontiac’ı çevirip, Ford’a ve arkasında durmakta olan iki adama doğru sürdü.</p>

    <p>“Dinle,” dedi fotoğrafçı tedirgin bir şekilde. Şişmandı ve dokuzuncu sınıftan beri bir kavgaya karışmamıştı. “Biz en iyisi...”</p>

    <p>Muhabir asistanı arabayı ani bir frenle durdurunca fotoğrafçının lafı yarım kaldı. Sürücü vitesi sertçe iterek park konumuna getirip, arabadan indi.</p>

    <p>Yumruklarını sıkarak Ford’un arkasında durmakta olan iki genç adama doğru yürümeye başladı.</p>

    <p>“Sizi orospu çocukları!” diye bağırdı. “Neredeyse bizi öldürecektiniz, ne yapmaya...”</p>

    <p>Orduda dört yıl hizmet vermişti. Gönüllü olarak. Ford’un arkasından çıkarılan silahların yeni M-3A’lar olduğunu görür görmez anladı. Kızgın Teksas güneşi altında şok içinde kalakaldı ve altını ıslattı.</p>

    <p>Çığlık atmaya başladı. Zihninde dönüp, Bonneville’e doğru koşmaktaysa da aslında yerinden hiç kıpırdamamıştı. Ateş açtılar ve kurşunların göğsüyle karnına saplandığını hissetti. Her iki elini merhamet dilercesine sessizce uzatarak dizleri üzerine çöktü. Bir kurşun, sol gözünün iki santim yukarısına isabet etti ve kafasının tepesini uçurdu.</p>

    <p>Koltuğunda kalakalmış olan fotoğrafçı, iki genç adam asistanın ölü bedeni üzerinden geçip, tüfeklerini ona doğrultarak yürümeye başlayana dek ne olduğunu kavrayamadı.</p>

    <p>Ağzının kenarlarından ılık salyalar akarak Pontiac’ın sürücü koltuğuna geçti. Anahtarlar hâlâ kontaktaydı. Arabayı çalıştırdı ve ateş etmeye başladıkları an, o da çığlık atmaya başladı. Arabanın, bir dev, sol arka tarafına tekme atmış gibi sağa doğru yalpaladığını hissetti ve direksiyon elleri arasında çılgınca dönmeye başladı. Foto muhabiri, lastiği patlak olan Pontiac yolda sarsılarak ilerlerken olduğu yerde yukarı aşağı zıplıyordu. Dev, bir saniye sonra arabanın diğer tarafını tekmeledi. Sarsıntı daha da kötüleşti. Asfalttan kıvılcımlar çıkıyordu. Fotoğrafçı mızıldanmaya başladı. Pontiac’ın arka lastikleri dümdüz olmuş, siyah paçavralar gibi dalgalanıyordu. İki genç adam, seri numarası Pentagon’daki ordu araçları bölümünde kayıtlı olan Ford’a doğru koştu ve binip Pontiac’ın peşine düştüler. Araba, muhabir yardımcısının cesedinin üzerinden geçerken sarsıldı. Yolcu koltuğundaki çavuş aniden hapşırarak ön cama tükürük saçtı.</p>

    <p>Pontiac önlerinde, iki patlak lastiğiyle ilerlemeye çalışıyordu. Direksiyondaki şişman fotoğrafçı, Ford’un, dikiz aynasında gittikçe büyüdüğünü görerek ağlamaya başladı. Gaz pedalına sonuna kadar basıyor ama sürati altmış kilometreyi geçmiyordu ve arabanın kontrolünü sağlamak iyice güçleşmişti. Radyoda Larry Underwood’un yerini Madonna almıştı. Maddiyata önem veren bir kız olduğundan bahsediyordu.</p>

    <p>Ford, Bonneville’i solladı ve foto muhabiri yoluna devam edeceğini, hızla ilerleyerek ufkun ardında gözden kaybolacağını sanarak bir anlığına delicesine mutlu oldu.</p>

    <p>Ancak Ford yavaşladı ve Pontiac’ın şiddetle sarsılan burnu, çamurluğuna çarptı. Metalin metale sürtmesiyle kulak tırmalayıcı bir ses çıktı. Fotoğrafçının başı direksiyona şiddetle çarptı ve burnu kanamaya başladı.</p>

    <p>Omzu üzerinden dehşet dolu bakışlar fırlatarak ılık, plastik koltuk döşemesi üzerinden yağlıymışçasına Pontiac’ın yolcu tarafına geçti ve arabadan indi. Yol kenarında koşmaya başladı. Dikenli teller üzerinde bir balon gibi sallanarak diğer tarafına geçmeye çalıştı. Bir yandan da, <em>başaracağım,</em> diye düşünüyordu. <em>Sonsuza dek kaçabilirim.</em></p>

    <p>Kendini diğer tarafa bırakmıştı ki bacağı dikenli tele takıldı. İki genç adam ellerinde tüfekleriyle yol kenarında belirdiğinde hâlâ pantolonunu ve beyaz etini kurtarmaya çalışıyordu.</p>

    <p>Neden, diye sormak istedi onlara, ama ağzından tek çıkan, alçak ve çaresiz bir çığlık oldu; beyni, başının arkasından çıkarak toprağa saçıldı.</p>

    <p>O gün Sipe Springs, Teksas’ta bir hastalık veya başka bir sorun olduğuna dair hiçbir haber yayımlanmadı.</p>
  </div>
</body>
</html>
