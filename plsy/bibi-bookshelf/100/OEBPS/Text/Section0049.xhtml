<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">33. Bölüm</h2>

    <p>Işıklar, şerifin ofisindeki saat dokuza yirmi iki dakika kaldığını gösterirken söndü.</p>

    <p>Nick Andros o sırada, eczanede bir raftan aldığı; ders vermek için geldiği evin perili olduğuna inanan, ürkmüş bir öğretmeni anlatan gotik bir roman okuyordu. Nick daha kitabı yarılamamıştı, ama hayaletin aslında yakışıklı ev sahibinin delirmiş ve muhtemelen tavan arasına kilitlenmiş karısı olduğunu tahmin edebiliyordu.</p>

    <p>Işıklar sönünce kalbi hopladı ve zihninin derinliklerinden, artık her uykuya dalışında onu ziyaret eden kâbusların pusuya yatıp beklediği kaynaktan gelen bir ses ona fısıldadı: <em>Senin için geliyor... orada, gecenin otoyollarında... yollarda gizleniyor... Kara Adam...</em></p>

    <p>Karton kapaklı kitabı masaya bıraktı ve caddeye çıktı. Günün son ışıkları gökyüzünü henüz terk etmemişti, ama alacakaranlık sona ermek üzereydi. Bütün sokak lambaları sönüktü. Eczanede gece gündüz açık duran floresan lambalar da kararmıştı. Elektrik direklerinin üzerindeki kutuların bastırılmış uğultusu da kesilmişti. Nick bunu, elini kutunun üzerine koyunca anlamıştı. Tek hissettiği ahşaptı. Onun için bir tür işitme olan titreşim kaybolmuştu.</p>

    <p>Ofisteki malzeme dolabında bir kutu mum vardı, ama mum fikri Nick’in içini pek rahatlatmadı. Elektriğin olmayışı gerçeği onu çok etkilemişti. Batıya bakarak ayakta duruyor, ışığa onu terk edip, bu mezarlıkta tek başına bırakmaması için sessizce yalvarıyordu.</p>

    <p>Ama gün ışığı biraz sonra tamamen yok oldu. Saat dokuzu on geçtiğinde Nick gökyüzünde hafif bir ışık kalmış gibi bile yapamadı ve ofise dönerek el yordamıyla dolabı buldu. Mum kutusunu bulmak için rafları yokluyordu ki arkasındaki kapı aniden açıldı ve Ray Booth sendeleyerek içeri daldı. Yüzü şiş ve karaydı, mezuniyet yüzüğü hâlâ parmağında ışıldıyordu. Bir hafta öncesinden, 22 Haziran gecesinden beri kasaba yakınındaki ormanda saklanıyordu. Yirmi dördü sabahında kendini kötü hissetmeye başlamış ve sonunda bu akşam, açlık ve hayatı için duyduğu endişe, başına bela açan bu salak sağırdan başka herkesin geberip gitmiş olduğu kasabaya dönmesine sebep olmuştu. Lanet olası dilsiz herif, kahrolası Billy Bilmem Ne gibi beline şerifin koca tabancasını asmış, Ray’in doğup büyüdüğü kasabanın sahibiymişçesine meydanda yürüyordu. Belki gerçekten de kasabanın <em>ona</em> ait olduğunu düşünüyordu. Ray kasabadaki herkesi kırıp geçiren hastalık yüzünden muhtemelen öleceğini biliyordu, ama önce bu kahrolası ucubeye hiçbir boka sahip olmadığını gösterecekti.</p>

    <p>Nick’in arkası kapıya dönüktü ve Şerif Baker’ın ofisinde artık yalnız olmadığını boğazı, bir çift el tarafından sıkıca kavranana kadar fark etmedi. Raftan aldığı kutu yere düştü, mumlar dağılıp kırıldı. İlk dehşeti üzerinden attığı sırada boğulmak üzereydi. İlk düşüncesi, kâbuslarındaki korkunç yaratığın hayata geldiğiydi: Arkasında cehennemden kaçmış bir canavar vardı ve pullu pençelerini elektrik kesilir kesilmez boğazına dolamıştı.</p>

    <p>Sonra ellerini içgüdüsel olarak boğazını sıkan ellere götürdü ve kurtulmaya çalıştı. Sağ kulağında sıcak bir nefes hissetti. Eller boğazında tekrar kilitlenmeden önce nefesi tekrar hissetti.</p>

    <p>Karanlıkta dansçılar gibi döndüler. Ray Booth delikanlı karşı koydukça enerjisinin azaldığını hissedebiliyordu. Başı zonkluyordu. Sağırın işini bir an önce bitirmezse hiç bitiremeyebilirdi. Sıska gencin boğazını var gücüyle sıktı.</p>

    <p>Nick dünyanın kendisinden uzaklaştığını hissetti. Boğazındaki keskin acı artık kaybolmuş, boğazı uyuşmuştu. Topuğunu Booth’un ayaklarından birine sertçe indirdi ve aynı anda bütün ağırlığını iri adamın üstüne vererek arkasına yüklendi. Booth bir adım gerilemek zorunda kaldı. Bir mumun üstüne basınca dengesini kaybetti ve Nick üzerinde olduğu halde sırtüstü düştü. Elleri nihayet gevşedi.</p>

    <p>Nick nefes almaya çalışırken yerde yuvarlanarak uzaklaştı. Boğazındaki yavaş zonklamalarla geri dönen acı hariç her şey uzak ve bulanıktı. Dilinin gerisinden kan tadı alabiliyordu.</p>

    <p>Ona saldıran her kimse, ona tekrar saldırmak üzere yerden kalkıyordu. Nick tabancayı hatırladı ve çekmek için hemen uzandı. Tabanca hâlâ belindeydi, ama çıkmıyordu, her nasılsa kılıfa sıkışıp kalmıştı. Paniğe kapılarak deli gibi çekti. Tabanca patladı. Kurşun, bacağını sıyırıp yere saplandı.</p>

    <p>İri yarı adam, ölüm fermam gibi üzerine çullandı.</p>

    <p>Nick’in ciğerlerindeki hava bir anda boşaldı. Beyaz eller yüzünü kavramaya, parmaklar gözlerini yerinden çıkarmaya çalışıyordu. Nick, solgun ay ışığında parlayan mor taşlı yüzüğü görünce dudakları şaşkınlıkla bir ismi şekillendirdi. <em>“Booth!”</em> Sağ eliyle tabancayı çekme çalışmalarına devam ediyordu. Kurşunun bacağını sıyırdığı yerdeki sızıyı hayal meyal hissediyordu.</p>

    <p>Ray Booth başparmaklarından birini Nick’in sağ gözüne bastırdı. Nick’in kafasının içi dayanılmayacak kadar keskin bir acıyla doluverdi. Nihayet tabancayı kılıftan kurtardı. Booth’un nasırlarla sertleşmiş başparmağı Nick’in gözyuvarına korkunç bir baskı uyguluyordu.</p>

    <p>Nick sessiz bir çığlık attı ve silahı Booth’un yağlı beline bastırdı. Tetiği çekince boğuk bir ses çıkararak patladı. Nick elinden omzuna doğru yükselen güçlü sarsıntıyı hissetti. Namludan çıkan anlık alevi gördü ve burnuna Booth’un yanan gömleğinin ve barutun kokusu geldi. Ray Booth hareketsiz kaldı, ardından Nick’in üstüne düştü.</p>

    <p>Dehşet ve acıyla ağlayan Nick üzerindeki bedeni itti ve Booth yere yığıldı. Nick yaralı gözünü eliyle kapayarak yerde yuvarlanıp, ondan uzaklaştı. Kendini boğazından alevler çıkıyormuş gibi hissederek uzun süre yerde yattı. Bir mengene merhametsizce şakaklarından bastırarak kafasını sıkıştırıyor gibiydi.</p>

    <p>Sonunda elleriyle yeri yoklayarak bir mum buldu ve masadaki çakmakla yaktı. Zayıf, sarı alevinin aydınlığında Ray Booth’un yerde yüzükoyun yattığını görebiliyordu. Kıyıya vurmuş ölü bir balina gibi görünüyordu. Tabanca, gömleğinin bel hizasında büyükçe bir delik açmıştı. Ortalık kan gölüne dönmüştü. Booth’un mum aleviyle oluşmuş dev gibi, şekilsiz gölgesi karşı duvara doğru uzanıyordu.</p>

    <p>Nick inleyerek küçük banyoya gitti. Eli hâlâ yaralı gözünün üstündeydi. İçeri girince aynaya baktı. Parmaklarının arasından kan sızdığını görünce elini gözünden gönülsüzce çekti. Emin değildi, ama artık sağır ve dilsiz olmasının yanı sıra tek gözlü kalmış da olabilirdi.</p>

    <p>Ofise geri döndü ve Ray Booth’un hareketsiz cesedini tekmeledi. Beni mahvettin, dedi ölü adama. Önce dişlerimi, şimdi de gözümü. Mutlu musun? Elinden gelse iki gözümü birden kör ederdin, değil mi? Gözlerimi alıp beni bu ölüler dünyasında sağır, dilsiz ve kör bırakırdın. Hoşuna giderdi, değil mi?</p>

    <p>Booth’u tekrar tekmeledi ve ayağının ölü bir bedene çarpmasıyla içini dolduran his midesini bulandırdı. Bir süre sonra yatağa gidip oturdu ve başını ellerinin arasına aldı. Dışarıda karanlık iyice çökmüştü. Dışarıda, dünyadaki bütün ışıklar sönüyordu.</p>
  </div>
</body>
</html>
