<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">36. Bölüm</h2>

    <p>Ogunquit’in merkezinde, iç savaş döneminden kalma bir top ve savaş anıtının yer aldığı küçük bir park vardı. Frannie Goldsmith, Gus Dinsmore’un ölümünün ardından oraya gidip ördek gölcüğünün yanına oturdu ve suya taş atarak halkalar oluşturmasını ve halkaların kıyıdaki nilüferlere kadar yayılıp, bozulmasını izlemeye başladı.</p>

    <p>Daha fazla bekleyecek olursa yürüyemeyecek hale geleceğinden korkmuş ve son anlarını otoparkın yanındaki fırına benzer sıcak kulübede geçirmemesi için Gus’ı önceki gün Hanson ailesinin kumsaldaki evine getirmişti.</p>

    <p>Gus’ın o gece öleceğini zannetmişti. Ateşi çok yüksekti ve sürekli sayıklıyordu. İki kere yataktan düşmüş, hatta yaşlı Bay Hanson’ın yatak odasında sarsakça dolaşarak eşyaları devirmiş, dizlerinin üzerine defalarca düşüp tekrar kalkmıştı. Orada olmayan insanlara seslenmiş, duyulmayan sözlerine cevap vermiş, onlara, Frannie’ye kendisinin bir hayalet, konuştuklarınınsa gerçek olduğunu düşündürecek kadar gerçekçi, neşeden korkuya birçok duygusal tepki göstererek bakmıştı. Gus’a yatağına geri dönmesi için yalvarmıştı, ama Gus için o orada değildi. Frannie’nin tek yapabildiği, Gus’ın yolundan çekilmekti. Aksi takdirde yaşlı adam, onu ezip geçebilirdi.</p>

    <p>Nihayet kendini yatağa atmış ve hezeyanlar yerini hırıltılı, ağır solukların duyulduğu bir baygınlık haline bırakmıştı. Fran bunun nihai koma hali olduğunu düşünmüştü. Ama ertesi sabah Gus’ı yatağında oturmuş, raftan bulduğu bir kovboy romanını okur halde bulmuştu. Kendisiyle ilgilendiği için Frannie’ye içtenlikle teşekkür etmiş, önceki gece onu utandıracak bir şey söylememiş veya yapmamış olduğunu umduğunu söylemişti.</p>

    <p>Frannie, ona gecenin sorunsuz geçtiğini söylediğindeyse darmadağın olmuş odaya şüpheci bir ifadeyle baktıktan sonra Fran’in çok nazik olduğunu söylemişti. Frannie’nin yaptığı çorbayı iştahla içmiş, gözlükleri barikattaki nöbeti sırasında kırıldığı için düzgün okuyamadığını belirterek şikâyet etmesi üzerine Fran’in kitabı elinden alıp, okumayı teklif etmesine cılız bir itirazda bulunmuş, ardından vahşi batıda geçen ve kuzeyde, Haven’da yaşayan kadın tarafından yazılmış romandan okuduğu dört bölümü sessizce dinlemişti. Romanın ismi, <em>Noel Kurşunu</em>’ydu. Wyoming’deki Roaring Rock kasabasının şerifi John Stoner görünüşe bakılırsa kanunsuzlarla mücadele ediyor, bunun yanı sıra karısına Noel’de verecek bir hediye bulamıyordu.</p>

    <p>Gus’ın iyileşeceğine inanmaya başlayan Fran’in içi umutla dolmuştu. Ama önceki gece durumu kötüleşmiş, o sabah saat sekize çeyrek kala, yani sadece bir buçuk saat önce ölmüştü. Son anlarında kendindeydi, ama durumunun ciddiyetinin farkında değildi. Fran’e özlem dolu bir ifadeyle canının, babasının her 4 Temmuz’da ve İşçi Bayramı’nda Bangor’da kurulan panayırdan ona ve kardeşlerine aldığı dondurmalı sodadan istediğini söylemişti. Ama o sırada Ogunquit’te elektrikler kesikti –tam olarak 28 Haziran akşamı saat 21.17’de kesilmişti– ve kasabada dondurma bulmak mümkün değildi. Kasabada jeneratörle çalışan bir dondurucu bulup bulamayacağını merak etmiş, hatta Harold Lauder’a sormayı bile düşünmüştü, ama o sırada Gus güçlükle ve ümitsizce nefes alıp veriyordu. Fran nefes almasını kolaylaştırmak için adamın başını hafifçe kaldırıp, yoğun balgamların akması için ağzının altına bir bez tutmuştu. Bu durum beş dakika boyunca devam etmiş, ardından Gus son nefesini vermişti.</p>

    <p>Frannie, Gus’ın bedenini temiz bir çarşafla sararak onu Bay Hanson’ın okyanusa bakan yatağında bırakmıştı. Sonra parka gelmiş ve o zamandan beri de hiçbir şey düşünmeden suda taş sektiriyordu. Ama içten içe bunun <em>iyi</em> anlamda düşünmemek olduğunu biliyordu; babasının ölümünün ardından üzerine çöken tuhaf hissizlik gibi değildi. O günden beri her geçen an daha çok kendine geliyordu. Nathan’ın Çiçek Evi’nden bir gül fidanı alıp Peter’ın mezarının ayakucuna özenle dikmişti. Babasının hep söylediği gibi, yerini beğenip tutacağını düşünmüştü. Şu an hiçbir şey düşünmemekle, Gus’ın son anlarına tanık olmasının ardından bir anlamda zihnini dinlendiriyordu. Daha önce yaşadıkları, delilik ülkesine giden bir yolda ilerlemeye benziyordu. Görülmekten daha çok hissedilen belirsiz varlıklarla dolu, korkunç bir tünelden geçmek gibiydi. Bir daha asla o tünelden geçmek istemiyordu.</p>

    <p>Ama bundan sonra ne yapacağına karar vermesi gerekecekti ve bu konuya dair düşüncelerine Harold Lauder’ı da dahil etmeye mecbur kalacak gibiydi. Bunun tek sebebi, o bölgede hayatta kalan son iki kişi olmaları değildi. Ona ek olarak, Harold’ın onunla ilgilenecek biri olmadan yapamayacağını düşünmesiydi. Dünyanın en pratik insanı değildi elbette, ama madem buradaydı, Harold’la o ilgilenecekti. Ondan pek hoşlanmıyordu, ama Harold o kadar da iğrenç biri olmadığını göstermişti. Kendince.</p>

    <p>Harold dört gün önceki görüşmelerinden sonra onu kendi başına bırakmıştı. Muhtemelen anne ve babası için yas tutarken onu rahatsız etmek istememişti. Ama Fran, onu ara sıra Roy Brannigan’ın Cadillac’ı içinde amaçsızca dolaşırken görmüştü. Ve rüzgârın o yönden estiği iki seferde de yatak odasında yazarken daktilosunun çıkardığı tıkırtıları duymuştu. Etrafın neredeyse iki kilometre ötedeki Lauder’ın evinden gelecek daktilo sesini bile duyabileceği kadar sessiz oluşu, yaşanan felaketin büyüklüğünün altını çiziyordu. Cadillac’a el koymakta bir sakınca görmeyen Harold’ın neden sessizce çalışan yepyeni bir daktilo almadığını merak etmişti.</p>

    <p>Gerçi artık alsa da işe yaramayacağını düşündü, ayağa kalkıp şortunun arkasını eliyle temizlerken. Dondurmalar ve elektrikli daktilolar artık geçmişte kalmıştı. İçinde hüzünle karışık bir nostalji hissi belirdi ve bu kadar büyük çapta bir felaketin sadece birkaç hafta içinde gerçekleşebilmesi düşüncesi onu bir kez daha hayrete düşürdü.</p>

    <p>Harold ne derse desin hayatta kalan başkaları <em>mutlaka</em> olmalıydı. Otorite ve sistem geçici olarak bozulmuş olabilirdi, tek yapmaları gereken, geride kalan diğerlerini bulup, tekrar yapılanmaktı. “Otorite” kavramına sahip olmayı neden bu kadar önemsediğini merak etmek aklına gelmedi. Tıpkı neden Harold’ın sorumluluğunu otomatikman üstlendiğini merak etmenin aklına gelmediği gibi. Öyleydi işte. Yapılanmak önemliydi.</p>

    <p>Parktan ayrılıp, küçük adımlarla Lauder’ın evine doğru yürümeye başladı. Hava ısınmaya başlamıştı, ama denizden gelen esinti ferahlatıcıydı. İçinden kumsala koşup, bir parça suyosunu bularak yemek geldi.</p>

    <p>“Tanrım, iğrençsin,” dedi yüksek sesle. İğrenç değildi elbette, sadece hamileydi. Bu kadar. Bir sonraki hafta canı soğan çekebilirdi. Yanında kırmızı turpla.</p>

    <p>Uzun bir süredir “hamileliği” konusunda düşünmediğini fark ederek durdu. <em>Hamilelik</em> fikri daha önceleri temizlemeyi unuttuğu nahoş bir pislik gibi sürekli karşısına çıkardı: mavi elbiseyi cuma gününden önce temizleyiciye götürsem iyi olacak (sadece birkaç hafta daha giyebileceğim, çünkü <em>hamileyim</em>); duşumu şimdi alayım (birkaç ay sonra duşta bir balina olacağım, çünkü <em>hamileyim</em>); arabanın yağını kontrol ettirsem iyi olacak (acaba benzincide çalışan Johnny <em>hamile</em> olduğumu bilse ne der). Belki artık bu fikre alışmıştı. Ne de olsa neredeyse üç aylık hamileydi, yolun üçte birini aşmıştı.</p>

    <p>Bebeğini doğurmasına kimin yardım edeceğini ilk kez düşündü ve hafif de olsa bir tedirginlik hissetti.</p>

    <p class="paragraf">Lauder’ın evinin arka bahçesinden bir çim biçme makinesinin monoton homurtusu yükseliyordu. Fran köşeyi döndüğünde karşısına çıkan görüntü öylesine şaşırtıcıydı ki şaşkınlığı yüksek sesle gülmesine engel oldu.</p>

    <p>Harold üzerinde mavi, kısa, dar bir mayoyla çimleri biçiyordu. Beyaz teni terden parlıyordu. Uzun saçları ensesine yapışmıştı... hakkını vermek gerekirse yakın zamanda yıkanmış görünüyorlardı. Mayosunun belinin üzerinde ve paçalarının altında kalan kısımlardaki yağlar çılgınca yukarı aşağı hareket ediyordu. Ayakları, bileklerine dek yemyeşildi. Sırtı ya sarf ettiği efor yüzünden ya da güneşten kızarmıştı.</p>

    <p>Ama Harold sadece <em>çim biçmiyordu,</em> aynı zamanda <em>koşuyordu.</em> Evlerinin arka bahçesi, yıkılmaya yüz tutmuş taş bir duvara doğru hafif bir eğimle uzanıyordu ve tam ortasında sekizgen bir çardak vardı. Küçükken Amy ile orada evcilik oynar, “çaylarını” içerlerdi. <em>Minik Örümcek Şarlot</em>’un sonuna hâlâ ağlayabildikleri ve okulun en tatlı çocuğu olan Chuckie Mayo’ya ağızlarının suyu akarak baktıkları günleri hatırlayan Frannie’nin içi beklenmedik derecede bir acıyla doldu. Lauder’ların bahçesi, yeşilliği ve verdiği huzurla İngiliz bahçelerini andırıyordu, ama şimdi mavi mayolu bir derviş, bu lirik manzarayı bozuyordu. Bahçeyi Wilson’larınkinden ayıran karadut ağacının bulunduğu kuzeydoğu köşesini dönen Harold’ın solukları endişe verici bir şekilde sıklaşmıştı. Çim biçme makinesinin üzerine eğilmiş halde hızla koşuyordu. Makinenin bıçakları dönüyor, uçuşan çimler Harold’ın bacaklarına yapışıyordu. Bahçenin yarısını geçtikten sonra geriye çardağın olduğu bölüm kalmıştı. Harold bahçenin sonuna ulaştıktan sonra geri döndü, bir an çardağın gerisinde kalarak gözden kayboldu, ardından tekrar belirdi. Çim biçme makinesinin üstüne bir Formula 1 pilotu gibi eğilmişti. Bahçenin yarısına varmıştı ki onu gördü. Frannie de neredeyse aynı anda çekinerek seslendi. “Harold?” Ve gözyaşlarını gördü.</p>

    <p>“Ha!” dedi Harold... daha çok hafif bir çığlıktı. Fran, onu özel bir dünyada, özel bir andayken rahatsız etmişti ve şaşkınlığının o an sarf ettiği eforla birlikte bir kalp krizine yol açacağından korktu.</p>

    <p>Harold yeni biçilmiş çimleri uçuşturarak eve koştu. Fran, çimlerin sıcak yaz havasına yayılan kokusunu alabiliyordu.</p>

    <p>Arkasından bir adım attı. “Sorun ne Harold?”</p>

    <p>Harold o sırada arka verandanın basamaklarındaydı. Kapıyı açıp içeri daldı ve sertçe kapattı. Ardından gelen sessizlikte bir alakarga tiz bir sesle öttü. Taş duvarın arkasındaki küçük bir hayvan ise çıngırtıya benzer bir ses çıkardı. Çim biçme makinesi, arkasında biçilmiş, önünde uzun çimlerle Frannie ve Amy’nin bir zamanlar serçeparmaklarını havaya kaldırarak Barbie bebeklerinin mutfak takımlarının fincanlarıyla çay niyetine meyve suyu içtiği çardağın biraz ötesinde duruyordu.</p>

    <p>Frannie bir an tereddütle dikildikten sonra gidip kapıyı tıklattı. Cevap yoktu, ama Harold’ın içerilerde bir yerde ağladığını duyabiliyordu.</p>

    <p>“Harold?”</p>

    <p>Hâlâ cevap yoktu. Hıçkırıklar devam ediyordu.</p>

    <p>Evin karanlık, serin ve kokulu –Bayan Lauder’ın kileri hemen soldaki koridora açılıyordu ve Frannie kendini bildi bileli kilerden, pişmeyi hayal eden turtalara aitmiş gibi gelen kurumuş elma ve tarçın kokusu yayılırdı– arka holüne girdi.</p>

    <p>“Harold?”</p>

    <p>Koridordan geçerek mutfağa girdi ve Harold’ın masada oturmakta olduğunu gördü. Saçlarını sıkıca kavramıştı. Yeşil ayakları, Bayan Lauder’ın daima temiz tutmaya özen gösterdiği zemin üstündeydi.</p>

    <p>“Neyin var Harold?”</p>

    <p>“Git buradan!” diye bağırdı Harold gözyaşları içinde. “Defol git! Benden hoşlanmıyorsun sen!”</p>

    <p>“Yanılıyorsun. Fena biri sayılmazsın Harold. Belki muhteşem değilsin ama idare edersin.” Duraksadı. “Aslında şartları düşünecek olursak gözümde dünyadaki en favori insanlardan birisin.”</p>

    <p>Harold’ın ağlaması bunun üzerine daha da şiddetlendi.</p>

    <p>“İçecek bir şey var mı?”</p>

    <p>“Kool-Aid,” dedi Harold. Burnunu çekti, sildi ve gözlerini masadan ayırmadan ekledi. “Ilık.”</p>

    <p>“Elbette öyle. Suyu kasabanın tulumbasından mı aldın?” Tüm küçük kasabalarda olduğu gibi Ogunquit’in belediye salonunun arkasında da bir tulumba vardı, ama son kırk yıldır pratik bir su kaynağından daha çok antika eser haline gelmişti. Bazen turistler gelip fotoğrafını çekerdi. Bu, tatilimizi geçirdiğimiz küçük tatil kasabasındaki tulumba. Ah, ne hoş.</p>

    <p>“Evet, oradan aldım.”</p>

    <p>Frannie ikisine de birer bardak doldurduktan sonra oturdu. <em>Aslında bunları çardakta içmeliydik,</em> diye düşündü. <em>İçerken serçeparmaklarımızı kaldırırdık.</em> “Ne oldu Harold?”</p>

    <p>Harold kesik, garip bir kahkaha attı ve bardağı dikerek içindekinin tamamını içti. Boş bardağı masaya bırakarak sordu. “Ne mi oldu? Ne olmuş olabilir ki?”</p>

    <p>“Yani özel bir şey var mı?” Fran, Kool-Aid’den bir yudum aldı ve yüzünü buruşturmamak için kendini zor tuttu. O kadar ılık değildi; Harold tulumbadan çekeli fazla zaman olmamıştı, muhtemelen ancak şeker koymayı unutmuştu.</p>

    <p>Harold nihayet ona yaşlarla dolu gözlerle baktı. “Annemi istiyorum.”</p>

    <p>“Ah Harold...”</p>

    <p>“Öldüğünde, ‘O kadar da kötü değildi,’ demiştim.” Boş bardağı hâlâ tutuyordu. Fran’e bir nebze ürkütücü olan, delici bakışlarla bakıyordu. “Kulağa ne kadar korkunç geldiğini biliyorum. Ama ölümlerini <em>nasıl</em> karşılayacağımı hiç bilmiyordum. Çok hassas biriyim. Lise demeye bin şahit gereken o korku evindeki serserilerin benimle uğraşması da bu yüzdendi. Annemlerin ölümlerinin beni delirteceğini düşünüyordum ya da en azından bir sene boyunca kendimi bilmez bir halde olacaktım... içimdeki güneş... sanki... sonra annem öldü... ve Amy... sonra babam... ve ben kendi kendime, ‘O kadar da kötü değildi,’ dedim. Ben... onlar...” Yumruğunu masaya indirerek Fran’i korkuttu. “Neden aklımdan geçenleri ifade edemiyorum?” diye bağırdı Harold. “Düşündüklerimi <em>daima</em> ifade edebilmişimdir! Dili oymak, kemiğe yaklaşana kadar yontmak bir yazarın işidir. <em>Öyleyse neden hissettiklerimi anlatamıyorum?</em>”</p>

    <p>“Yapma Harold. Neler hissettiğini biliyorum.”</p>

    <p>Harold, ona şaşkınca baktı. “Biliyor musun?” Başını iki yana salladı. “Olamaz. Bilemezsin.”</p>

    <p>“Bizim eve geldiğin zamanı hatırlıyor musun? Babam için mezar kazıyordum hani? Aklımı kaybetmiş gibiydim. Yaptıklarımın yarısını hatırlamıyordum. Patates kızartmaya kalktım, neredeyse evi yakıyordum. O yüzden, çimleri biçmek sana kendini daha iyi hissettirecekse yap. Ama sadece mayo giyersen güneş seni fena yakabilir,” diye ekledi omuzlarına bakarak. Kibar olmak adına berbat meyve suyundan bir yudum daha aldı.</p>

    <p>Harold eliyle ağzını sildi. “Onları hiçbir zaman o kadar çok sevmemiştim,” dedi. “Ama insan yine de yas tutar sanıyordum. Mesane dolunca işemek gibi. Yakın akrabalar öldüğünde insan yasla kendini kaybeder.”</p>

    <p>Bunun tuhaf ama o kadar da mantıksız olmadığını düşünen Fran başını salladı.</p>

    <p>“Annem her zaman Amy’ye daha düşkündü. Amy ile arkadaş gibiydiler,” dedi Harold acınası, çocuksu bir ifadeyle. “Babamı ise dehşete düşürüyordum.”</p>

    <p>Fran bunu hayal edebiliyordu. Brad Lauder, Kennebunk’taki fabrikada çalışan adaleli, iri yarı bir adamdı.</p>

    <p>Harold gibi şişman bir çocuğun kendine ait olmasını kabul edememiş olmalıydı.</p>

    <p>“Bir keresinde beni kenara çekti,” diye devam etti Harold. “Ve bana ibne olup olmadığımı sordu. Tam olarak bu kelimeyle. O kadar korktum ki ağlamaya başladım. Bana bir tokat attı ve böyle bebeklik edeceksem kasabayı terk etmemin daha iyi olacağını söyledi. Ve Amy... sanırım Amy’nin umurunda bile olmadığımı söylemek yanlış olmaz. Arkadaşlarını eve getirdiğinde ortaya çıkan bir utanç kaynağıydım. Bana dağınık bir odaymışım gibi davranırdı.”</p>

    <p>Fran, Kool-Aid’i büyük bir çaba sarf ederek bitirdi.</p>

    <p>“Öldüklerinde kafayı yemeyince daha önceki fikrimde yanıldığımı düşündüm. ‘Keder, refleks değildir,’ dedim kendi kendime. Ama yanılıyordum. Onlara duyduğum özlem her geçen gün arttı. En çok da annemi özlüyordum. Onu görebilseydim... ihtiyaç duyduğum pek çok kez yanımda değildi... onu yanımda istediğimde... Amy için veya Amy ile bir şeyler yapmakla meşguldü. Ama bana hiç zulmetmedi. Bu sabah düşüncelere dalınca kendi kendime, ‘Çimleri biçeceğim ve bunları düşünmeyeceğim,’ dedim. Ama düşündüm. Ve çimleri daha hızlı biçmeye başladım. Sanki hızlanınca düşünceleri ardımda bırakabilecektim. Sonra da sen geldin işte. Hissettiğim kadar deli görünüyor muydum Fran?”</p>

    <p>Frannie uzanıp Harold’ın eline dokundu. “Hissettiklerinde bir tuhaflık yok Harold.”</p>

    <p>“Emin misin?” İrileşmiş gözler ve çocuksu bir ifadeyle Fran’e bakıyordu.</p>

    <p>“Evet.”</p>

    <p>“Arkadaş olacak mıyız?”</p>

    <p>“Evet.”</p>

    <p>“Şükürler olsun,” dedi Harold. “Şükürler olsun.” Eli terliydi. Bu düşünce tam Fran’in aklından geçmişti ki Harold hissetmişçesine elini çekti. “Biraz daha Kool-Aid ister misin?”</p>

    <p>Fran resmi bir ifadeyle. “Belki sonra,” dedi.</p>

    <p class="paragraf">Parkta piknik yaparak öğle yemeklerini yediler: fıstık ezmeli reçelli sandviç, birer büyük şişe Twinkie kola. Kolaları gölcükte bırakarak biraz soğutmuşlardı.</p>

    <p>“Ne yapacağımı düşünüyordum,” dedi Harold. “Twinkie’ni bitirmeyecek misin?”</p>

    <p>“Hayır, doydum.”</p>

    <p>Twinkie’si bir lokmada Harold’ın ağzında kayboldu. Frannie, Harold’ın gecikmiş kederinin iştahını pek kapatmamış olduğunu düşündü ve bu düşüncesini biraz zalimce buldu.</p>

    <p>“Neymiş?” diye sordu.</p>

    <p>“Vermont’a gitmeyi düşünüyorum,” dedi Harold. “Gelmek ister misin?”</p>

    <p>“Neden Vermont?”</p>

    <p>“Orada hükümete ait bir salgın ve bulaşıcı hastalık merkezi var. Stovington adında bir kasabada. Atlanta’daki kadar büyük değil, ama çok daha yakın. Hayatta kalmış ve bu grip üzerinde çalışan insanlar varsa çoğu oradadır diye düşündüm.”</p>

    <p>“Onlar da ölmüş olmaz mı?”</p>

    <p>“Olabilir, olabilir,” dedi Harold biraz ukalaca bir ifadeyle. “Ama Stovington gibi bulaşıcı hastalıklarla uğraşılan yerlerde önlemler de alınmıştır mutlaka. Ve hâlâ işbaşındaysalar bizim gibi insanları aramakta olduklarından eminim. Hastalığa bağışıklı olanları yani.”</p>

    <p>“Tüm bunları nereden biliyorsun Harold?” Ona apaçık bir takdir ifadesiyle baktığını gören Harold kızardı.</p>

    <p>“Çok okurum. Bu bahsettiğim yerler sır değil. Eee, ne diyorsun Fran?”</p>

    <p>Frannie bunun harika bir fikir olduğunu düşünüyordu. İçindeki otorite ihtiyacına hitap eden bir fikirdi. Bu merkezi yürüten insanların tümünün ölmüş olabileceği ihtimalini hemen aklından uzaklaştırdı. Stovington’a gidecekler ve içeri alınacaklardı. Üzerlerinde testler yapacaklar ve hastalanıp ölen insanlarla aralarındaki farkı ortaya çıkaracaklardı. Bir aşının o noktada artık ne kadar işe yarayabileceğini merak etmek aklına gelmedi.</p>

    <p>“Bir yol haritası bulup, oraya nasıl gidebileceğimize baksak iyi olur,” dedi.</p>

    <p>Harold’ın yüzü aydınlandı. Frannie bir an için Harold’ın onu öpeceğini sandı. Muhtemelen buna izin verecekti, ama o an geçip gidiverdi. Fran’in içi biraz rahatlamıştı.</p>

    <p class="paragraf">Tüm mesafelerin parmak boyuna indiği yol haritasına bakıldığında yolculuk çok basit görünüyordu. 1 numaradan I-95’e, I-95’ten US 302’ye ve daha sonra 302 üzerinden kuzeybatıya yönelerek Batı Maine’in göl etrafındaki kasabalarından ve New Hampshire’dan geçerek Vermont’a varacaklardı. Stovington, Barre’ın sadece elli kilometre batısındaydı ve 61. Karayolu veya I-89 üzerinden ulaşılabilirdi.</p>

    <p>“Katedeceğimiz toplam mesafe ne kadar?” diye sordu Fran.</p>

    <p>Harold bir cetvel alıp ölçtükten sonra birtakım hesaplar yaptı.</p>

    <p>“İnanmayacaksın,” dedi sıkıntılı bir ifadeyle.</p>

    <p>“Ne kadar? Yüz elli kilometre mi?”</p>

    <p>“Beş yüzden fazla.”</p>

    <p>“Tanrım,” dedi Frannie. “Halbuki bir yerde New England eyaletlerinin çoğunun bir günde geçilebildiğini okumuştum.”</p>

    <p>“Aslında tam anlamıyla yanlış sayılmaz,” dedi Harold bilmişçe. “Yirmi dört saat içinde dört eyalete, Connecticut, Rhode Island, Massachusetts ve Vermont eyalet hattının hemen ötesine gitmek mümkün, ama bunu alelade bir yöntemle yapamazsın. Bulmaca çözmek gibi bir şey. Püf noktasını bilirsen kolay, bilmezsen imkânsız.”</p>

    <p>“Sen bunu nereden biliyorsun peki?” diye şaşkınca sordu Frannie.</p>

    <p>“Guinness Rekorlar Kitabı,” dedi Harold kibirli bir ifadeyle. “Bir diğer deyişle Ogunquit Lisesi Etüt Odası İncili. Aklımda motosikletler var. Ya da... bilmiyorum... <em>scooter</em>’lar.”</p>

    <p>“Harold, sen bir dâhisin,” dedi Fran ciddi bir ifadeyle.</p>

    <p>Harold öksürdü ve hoşnutça kızardı. “Yarın sabah Wells’e kadar motosikletle gidebiliriz. Orada bir Honda bayisi vardı. Honda kullanabilir misin Fran?”</p>

    <p>“Bir süre yavaş gidersek öğrenebilirim.”</p>

    <p>“Hız yapmak pek akıllıca olmaz zaten,” dedi Harold ciddi bir tavırla. “Kör bir virajı alıp zincirleme bir kazayla yolun tıkandığını görme ihtimalimiz oldukça yüksek.”</p>

    <p>“Haklısın. Ama yarına kadar beklemek neden? Neden yola bugün çıkmıyoruz?”</p>

    <p>“Eh, saat ikiyi geçti. Wells’ten öteye gidemeyiz ve yol hazırlığı yapmalıyız. Neyin nerede olduğunu bildiğimiz için Ogunquit’te hazırlanmak daha mantıklı. Silahlara da ihtiyacımız olacak elbette.”</p>

    <p>Çok garipti gerçekten. Harold son cümleyi söyler söylemez Fran’in aklına bebek gelmişti. “Neden silaha ihtiyacımız olsun?”</p>

    <p>Harold, ona bir süre baktıktan sonra gözlerini önüne devirdi. Bir kızarıklık, boynundan yüzüne doğru yükseliyordu.</p>

    <p>“Çünkü artık ne polis var ne de mahkemeler ve sen de güzel bir kadınsın. Bazıları... bazı erkekler... centilmence davranmayabilir. O yüzden.”</p>

    <p>Yüzü o kadar kızarmıştı ki...</p>

    <p>Tecavüzden bahsediyor, diye düşündü Fran. <em>Tecavüz.</em> Ama bana nasıl tecavüz edebilirler ki, ben <em>hamileyim.</em> Ama bunu bilemezler, Harold bile bilmiyor. Ve bu gerçeği tecavüzcüye söylese, <em>lütfen yapmayın, çünkü hamileyim,</em> diyerek rica etse o ne diyecekti? <em>Pardon hanımefendi, ben gidip başka bir kıza tecavüz edeyim</em> mi?</p>

    <p>“Pekâlâ,” dedi Fran. “Silah almalıyız. Ama yine de bugün Wells’e kadar gidebiliriz.”</p>

    <p>“Burada yapmak istediğim bir şey daha var,” dedi Harold.</p>

    <p class="paragraf">Moses Richardson’ın ahırının çatısı fazlasıyla sıcaktı. Samanlık katına gelene kadar Fran’in her tarafı ter içinde kalmıştı. Oradan çatıya giden merdivenleri tırmanırken ise bluzu terden sırılsıklam olup üzerine yapışmıştı.</p>

    <p>“Bu gerçekten de gerekli mi Harold?”</p>

    <p>“Bilmiyorum.” Harold’ın elinde bir kova beyaz boya ve paketi açılmamış büyük bir fırça vardı. “Ama ahır US 1’e bakıyor ve çoğu insan gelirken o yolu kullanıyor sanırım. Bir zararı olmaz.”</p>

    <p>“Düşüp boynunu kırarsan kendine büyük zarar vermiş olursun.” Sıcak yüzünden başı ağrıyor ve öğle yemeğinde içtiği kola midesinde çalkalanarak midesinin bulanmasına sebep oluyordu. “Zararla kalmaz, aynı zamanda sonun olur.”</p>

    <p>“Düşmem,” dedi Harold tedirgince. Frannie’ye baktı. “İyi görünmüyorsun Fran.”</p>

    <p>“Sıcak yüzünden,” dedi Fran baygınca.</p>

    <p>“O halde aşağı in, Tanrı aşkına. Bir ağacın altına uzan. Moses Richardson’ın ahırının çatısında akrobasi numaraları yaparak ölüme meydan okuyan adamın uçuşunu izle.”</p>

    <p>“Şakasını bile yapma. Bence bu çok aptalca. Ve tehlikeli.”</p>

    <p>“Evet ama bitirince kendimi daha iyi hissedeceğim. Hadi, sen in Fran.”</p>

    <p><em>Bunu benim için yapıyor,</em> diye düşündü Frannie.</p>

    <p>Çıplak, dolgun omuzlarına örümcek ağları yapışmış, göbeği dar kot pantolonunun belinden sarkmış, terli, korkmuş, ama bütün doğruları yapmaya kararlı bir halde oracıkta dikiliyordu.</p>

    <p>Frannie parmak uçlarına yükselip Harold’ı dudaklarından hafifçe öptü. “Dikkat et,” dedi ve kola midesinde çalkalanırken merdivenlerden hızla indi. Ama Harold’ın yüzündeki şaşkınlıkla karışık mutluluğu son anda görmüştü. Basamakları daha da hızlı inmeye başladı, çünkü kusacağından emindi. Sebebin kola ve bebek olduğunu <em>o</em> biliyordu, ama bu gerçekleri bilmeyen Harold kustuğunu duyarsa ne düşünürdü? Bu yüzden hemen dışarı çıkmak, duyamayacağı bir yere gitmek istiyordu. Ve başardı. Ucu ucuna.</p>

    <p class="paragraf">Harold dörde çeyrek kala aşağı indi. Teni güneşten iyice kızarmıştı. Kollarında beyaz boya lekeleri vardı. Fran bir karaağaç altına uzanmış ama uyuyamamış, zavallı şişman Harold’ın çatıdayken tahtaları gıcırdatmasına kulak kabartarak ve iri bedeninin otuz metre yükseklikten aşağı çakılmasını görmekten korkarak tedirgince beklemişti. Neyse ki korktuğu gerçekleşmedi... Tanrıya şükür. Harold kızarmış omuzları, yeşil ayakları ve beyaz kollarıyla karşısında gururla dikiliyordu.</p>

    <p>“Neden zahmete girip boyadan geri kalanları aşağı indirdin?” diye sordu merakla.</p>

    <p>“Yukarıda bırakmak istemedim. Kendiliğinden alev alabilir ve bıraktığımız işareti yok edebilirdi.” Hiçbir noktayı atlamamaktaki kararlılığı Fran’in dikkatini bir kez daha çekti. Biraz ürkütücüydü doğrusu.</p>

    <p>İkisi birden başını kaldırıp çatıya baktı. Beyaz harfler, solmuş yeşil kiremitler üzerinde son derece çarpıcı görünüyordu. Kelimeler, Fran’e bazen güneyde rastlanan, ahır çatılarına yazılmış yazılan hatırlattı: İSA KURTARIR. Harold şunları yazmıştı:</p>

    <blockquote class="duzyazi_2a">
      <p>STOVINGTON, VERMONT’TAKİ</p>

      <p>SALGIN MERKEZİNE GİDİYORUZ</p>

      <p>US 1’DEN WELLS’E</p>

      <p>I-95’TEN PORTLAND’A</p>

      <p>US 302’DEN BARRE’A</p>

      <p>I-89’DAN STOVINGTON’A</p>

      <p>OGUNQUIT’TEN 2 TEMMUZ 1990’DA AYRILIYORUZ</p>

      <p>HAROLD EMERY LAUDER</p>

      <p>FRANCES GOLDSMITH</p>
    </blockquote>

    <p>“Göbek adını bilmiyorum,” dedi Harold özür dilercesine.</p>

    <p>“Sorun değil,” dedi hâlâ yazıya bakmakta olan Fran. İlk satır çatının tepesine, kendi ismi ise yağmur oluğunun hemen üst kısmına yazılmıştı. “Son satırı nasıl yazdın?” diye sordu.</p>

    <p>“Pek zor olmadı,” dedi Harold. “Sadece ayağımı kenardan sarkıtmak zorunda kaldım, hepsi bu.”</p>

    <p>“Ah Harold. Neden sadece kendi ismini yazıp bırakmadın?”</p>

    <p>“Çünkü biz bir ekibiz,” dedi Harold ve ona endişeyle baktı. “Değil miyiz?”</p>

    <p>“Sanırım öyleyiz... tabii kendini öldürmediğin sürece. Acıktın mı?”</p>

    <p>Harold’ın yüzü aydınlandı. “Kurt gibi.”</p>

    <p>“O halde gidip bir şeyler yiyelim. Şu kızaran yerlere de bebe yağı süreyim. Üzerine bir şey giymen gerek Harold. Yoksa gece uyuyamayacaksın.”</p>

    <p>“Merak etme uyurum,” dedi Harold ve gülümsedi. Frannie de ona gülümsedi. Konserve ve Kool-Aid’den (bu kez Frannie hazırlamış ve şekeri unutmamıştı) oluşan yemeklerini yediler. Harold hava kararmaya başladığında kolunun altında bir şeyle Fran’in evine geldi.</p>

    <p>“Amy’nindi,” dedi. “Tavan arasında buldum. Galiba annemle babam bunu, ona ortaokuldan mezun olduğunda vermişti. Hâlâ çalışıyor mu bilmiyorum ama hırdavatçıdan pil aldım.” EverReady pillerle dolu ceplerine vurdu.</p>

    <p>On dört on beş yaşlarındaki kızların kumsal veya bahçede düzenlenen partilere götürdüğü, üzeri plastik kaplı portatif bir pikaptı. Hafızasında The Osmonds, Leif Garrett, John Travolta, Shaun Cassidy gibi isimlerin parçalarının da bulunduğu kırk beş şarkı barındırıyordu. Frannie dikkatle baktı ve gözlerinin yaşlarla dolduğunu hissetti.</p>

    <p>“Eh,” dedi. “Hadi çalışıp çalışmadığına bakalım.”</p>

    <p>Çalışıyordu. Ve pikap önlerindeki sehpanın üzerinde çalarken neredeyse dört saat boyunca kanepenin iki ucuna oturarak yüzlerinde hüzünle karışık büyülenmişlik ifadesiyle yaz gecesinde ölmüş dünyayı doldurmakta olan müziği sessizce dinlediler.</p>
  </div>
</body>
</html>
