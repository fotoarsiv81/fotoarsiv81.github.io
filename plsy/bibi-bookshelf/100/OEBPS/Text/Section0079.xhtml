<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">59. Bölüm</h2>

    <p>Kuşlar... Kuşların sesini duyuyordu... Kuşların sesini dinleyerek uzun bir süre yatan Fran neden sonra karanlığın tam anlamıyla karanlık olmadığını fark etti. Kırmızımsıydı, hareket ediyordu ve huzur vericiydi. Ona çocukluğunu hatırlatmıştı. Ne okula ne de kiliseye gitmek zorunda olduğu, dilediğince uyuyabildiği cumartesi sabahlarını. Canının istediği zaman kalkıp canının istediğini yapabileceği yegâne gündü. Yatakta öylece yatabilir ve cumartesi güneşi kapalı göz kapaklarının ardında kıpkırmızı bir şekilde ışıldarken özgürlüğün tadını çıkarabilirdi. Dışarıdaki yaşlı meşelerin dallarına tüneyen kuşların sesini dinler, belki de burnuna deniz kokusu çalınırdı, çünkü o Fran Goldsmith’ti, on bir yaşındaydı ve bir cumartesi sabahında, Ogunquit’teki evlerinde, yatağında yatıyordu.</p>

    <p>Kuşlar. Kuş sesleri duyuyordu.</p>

    <p>Ama burası Ogunquit değildi; burası...</p>

    <p><em>(Boulder)</em></p>

    <p>Kırmızı karanlıkta bir süre bu karışıklığı çözmeye çalıştı ve aniden patlamayı hatırladı.</p>

    <p><em>(Patlama)</em></p>

    <p><em>(Stu)</em></p>

    <p>Gözleri açılıverdi. İçi aniden dehşetle doldu. <em>“Stu!”</em></p>

    <p>Stu hemen oracıkta, yatağının kenarında oturuyordu. Bir kolu sargılıydı, yüzünde kanı kurumuş, kötü görünen bir kesik vardı ve saçlarının bir bölümü yanmıştı ama <em>Stu’ydu, hayattaydı</em> ve yanındaydı. Gözlerini açtığını görünce yüzünde yoğun bir rahatlama ifadesi belirdi ve, “Frannie,” dedi. “Şükürler olsun.”</p>

    <p>“Bebek,” dedi Fran. Boğazı kupkuruydu. Ancak fısıldayabilmişti.</p>

    <p>Stu’nun yüzünde boş bir ifade belirdi ve Frannie’nin içini buz gibi, uyuşturacak kadar şiddetli bir korku sardı.</p>

    <p>“Bebek,” dedi. Kelime, zımparalaşmış boğazından güçlükle çıkmıştı. “Bebeği düşürdüm mü?”</p>

    <p>Dediğini bu kez duyduğu, Stu’nun yüzünden anlaşıldı. Sağlam koluyla ona beceriksizce sarıldı. “Hayır Frannie, hayır. Bebeği düşürmedin.”</p>

    <p>Gözyaşları yanaklarından süzülmeye başladı ve her bir kasını sanki yanıyormuş gibi hissetmesine rağmen Stu’ya sıkıca sarıldı. Sarılıp öylece durdu. Geleceğe sıra gelecekti. Şu an en çok ihtiyaç duyduğu burada, gün ışığıyla yıkanan bu odadaydı.</p>

    <p>Kuş sesleri açık pencereden içeri giriyordu.</p>

    <p class="paragraf">Daha sonra, “Anlat,” dedi. “Durum ne kadar vahim?”</p>

    <p>Stu’nun yüzünde üzgün ve isteksiz bir ifade belirdi. “Fran...”</p>

    <p>“Nick?” diye fısıldadı Fran. Yutkundu ve boğazından hafif bir ses duyuldu. “Bir kol gördüm, kopuk bir kol...”</p>

    <p>“Beklemek daha iyi ola...”</p>

    <p>“Hayır. Bilmem gerek. Durum ne kadar kötü?”</p>

    <p>“Yedi ölü,” dedi Stu alçak, boğuk bir sesle. “Buna rağmen şanslıydık denebilir. Çok daha kötü olabilirdi.”</p>

    <p>“Kimler Stuart?”</p>

    <p>Fran’in ellerini beceriksizce kavradı. “Nick içlerinden biriydi hayatım. Camdan bir levha vardı, görmüşsündür... ve o... o...” Bir an durup ellerine baktı, ardından bakışlarını tekrar ona yöneltti. “O... kimliğini... yara izleri sayesinde tespit edebildik...” Başını bir anlığına çevirdi. Fran derin bir nefes aldı.</p>

    <p>Stu kendini bir nebze olsun toparlayarak devam etti. “Ve Sue. Sue Stern. Patlama olduğunda hâlâ içerideydi.”</p>

    <p>“Bu... imkânsız gibi görünüyor değil mi?” dedi Fran. Beyni şok ve şaşkınlıkla uyuşmuş gibiydi.</p>

    <p>“Ama doğru.”</p>

    <p>“Başka kimler?”</p>

    <p>“Chad Norris,” dedi Stu ve Fran derin bir iç çekti. Gözünün kenarından akan yaşı farkında olmaksızın sildi.</p>

    <p>“İçeride olan sadece bu üçüydü. Bir mucize gibi. Brad bu ölçüde bir yıkıma sebep olduğuna göre dolapta sekiz veya dokuz dinamit lokumu olması gerektiğini söyledi. Ve Nick neredeyse... ayakkabı kutusunu elinde tuttuğunu düşününce...”</p>

    <p>“Düşünme,” dedi Fran. “Bilmemize imkân yoktu.”</p>

    <p>“Bunu duymanın pek faydası olmuyor.”</p>

    <p>Diğer dördü, motosikletlerle kasabadan gelen gruptandı... Andrea Terminello, Dean Wykoff, Dale Pedersen ve Patsy Stone adında bir genç kız. Stu, Fran’e Leo’ya flüt çalmayı öğreten Patsy’nin kafasına Glen’in Wollensak teybinin çarptığını ve neredeyse başını boynundan ayırdığını söylemedi.</p>

    <p>Fran başını sallayınca boynu acıdı. Vücudunu hafifçe oynatmaya çalıştığında bütün sırtı acıdan kasılıyordu.</p>

    <p>Patlamada yirmi kişi yaralanmıştı ve Defin Komitesi’ndeki Teddy Weizak’ın iyileşme şansı yoktu. İki kişinin durumu çok kritikti. Lewis Deschamps adında bir adam tek gözünü kaybetmişti. Ralph Brentner’ın sol elinin üçüncü ve dördüncü parmakları kopmuştu.</p>

    <p>“Benim yaralarım ne kadar ciddi?” diye sordu Fran.</p>

    <p>“Sırtın incinmiş ve ayağın kırılmış,” dedi Stu. “George Richardson’ın bana söylediği bu. Patlamanın şiddetiyle bahçenin diğer tarafına uçmuşsun. Kanepe üstüne düştüğünde sırtın incinip ayağın kırılmış.”</p>

    <p><em>“Kanepe mi?”</em></p>

    <p>“Hatırlamıyor musun?”</p>

    <p>“Tabut gibi... minderlerle kaplı tabuta benzer bir şey hatırlıyorum.”</p>

    <p>“Kanepeydi. Üstünden bizzat çekip aldım. O sırada pek kendimde değildim, aklım başımdan gitmişti. Larry, bana yardıma geldiğinde suratına bir yumruk attım. Durumum o kadar kötüydü.” Fran yanağına dokununca Stu elini onunkinin üstüne koydu. “Öldüğünü sandım. Öldüysen ne yapacağımı düşündüğümü hatırlıyorum. Herhalde kafayı yerdim.”</p>

    <p>“Seni seviyorum.”</p>

    <p>Stu, ona sarıldı –sırtını acıtmamak için çok dikkat etmişti– ve bir süre öylece durdular.</p>

    <p>“Harold?” dedi sonra Fran.</p>

    <p>“Ve Nadine Cross,” dedi Stu. “Bize zarar verdiler. Hem de çok büyük. Ama hedeflerine ulaşamadılar. Batıya varmadan onları yakalayabilirsek...” Sıyrıklar ve çiziklerle dolu ellerini kaldırıp sertçe birbirine vurdu. Bileklerinin içindeki kirişler gerilip belirginleşmişti. Yüzünde Fran’in içini ürperten, buz gibi bir gülümseme belirdi. Çok tanıdık gelmişti.</p>

    <p>“Sakın bir daha öyle gülümseme,” dedi. “Asla.”</p>

    <p>Stu’nun gülümseyişi soldu. “İnsanlar gün doğumundan beri tepeleri tarıyor,” diye devam etti ciddi bir ifadeyle. “Ama onları bulacaklarını sanmıyorum. Ne olursa olsun Boulder’ın yetmiş kilometre batısından öteye gitmemelerini söyledim. Harold’ın bu işi nasıl yaptığını biliyoruz. Patlayıcıları bir telsize...”</p>

    <p>Fran yutkununca Stu, ona endişeyle baktı.</p>

    <p>“Ne oldu bebeğim? Sırtın mı?”</p>

    <p>“Hayır.” Stu’nun bomba patladığı sırada ayakkabı kutusunun Nick’in ellerinde olduğunu söylerken neyi kastettiğini artık anlıyordu. Artık her şeyi anlıyordu. Yavaş yavaş konuşarak ona hokey masasının üstündeki kablo parçalarını ve altındaki telsiz kutusunu anlattı. “O kahrolası günlüğü alıp çıkmak yerine bütün evi arasaydık bombayı bulabilirdik,” dedi ve sesi titremeye başladı. “Nick ve Sue hayatta olurdu ve...”</p>

    <p>Stu, ona sarıldı. “Bu sabah Larry’nin moralinin bozuk oluşunun sebebi de buydu demek. Ona yumruk attığım için olduğunu sanmıştım. Ama nereden bilebilirdiniz Frannie? Nereden bilebilirdiniz?”</p>

    <p>“<em>Bilmeliydik!</em> Akıl <em>etmeliydik!</em>” Yüzünü Stu’nun omzuna gömdü. Yaşlar gözlerinden süzüldü. Stu arkası ancak düğmeye basılarak kaldırılan elektrikli hastane yatağı yüzünden tuhaf bir pozisyonda kalarak ona sarıldı.</p>

    <p>“Kendini suçlamanı istemiyorum Frannie. Olan oldu. Birkaç kablo parçası ve ayakkabı kutusu gören hiç kimse, belki bomba imha uzmanları hariç, bunların bir bomba için olduğunu anlayamaz. Etrafta dinamit lokumlarım bırakmış olsalar neyse. Ama bırakmadılar ve anlamadığınız için sizi kimse suçlamıyor. Ne ben, ne de Özgür Bölge’den bir başkası.”</p>

    <p>O konuşurken Frannie’nin zihninde iki şey geç de olsa bir araya geldi.</p>

    <p><em>İçeride olan sadece bu üçüydü... Bir mucize gibi.</em></p>

    <p><em>Abagail Ana... geri döndü... durumu çok kötü... mucize lazım!</em></p>

    <p>Acıyla soluyarak yerinde hafifçe doğruldu ve Stu’ya baktı. “Abagail Ana,” dedi. “Bize haber vermek için gelmeselerdi hepimiz içeride olacaktık...”</p>

    <p>“Mucize gibi,” diye tekrarladı Stu. “Hayatımızı kurtardı. Her şeye rağmen...” Sustu.</p>

    <p>“Stu?”</p>

    <p>“O anda geri dönerek hepimizin <em>hayatını</em> kurtardı Frannie. Hayatımızı kurtardı.”</p>

    <p>“Öldü mü yoksa?” diye sordu elini sıkıca kavrayarak. “O da mı öldü Stu?”</p>

    <p>“Saat sekize çeyrek kala kasabaya dönmüş. Larry Underwood’un yanında kalan çocuk, onun elinden tutuyormuş. Yine konuşmayı unutmuş, biliyorsun çok heyecanlandığında öyle oluyor, ama onu Lucy’ye götürebilmiş. Vardıklarında Abagail Ana yere yığılıvermiş.” Stu başını iki yana salladı. “Tanrım, o kadar mesafeyi yürüdüğünü düşünüyorum da... ne yiyip, ne içiyordu acaba? Sana bir şey diyeceğim Fran. Dünya üstünde ve dışında, Arnette’te hayal ettiğimden çok daha fazlası var. Bence bu kadını Tanrı gönderdi. Ya da göndermişti.”</p>

    <p>Frannie gözlerini kapadı. “Öldü değil mi? Dün gece. Ölmek için dönmüş.”</p>

    <p>“Henüz ölmedi. George Richardson fazla vaktinin kalmadığını söylüyor ama hâlâ hayatta.” Ona içten bir ifadeyle baktı. “Ve korkuyorum. Dönmekle hayatlarımızı kurtardı ama ondan ve dönüş sebebinden korkuyorum.”</p>

    <p>“Nasıl yani Stu? Abagail Ana asla birine zarar...”</p>

    <p>“Abagail Ana, Tanrı ne buyurursa onu yapıyor,” dedi Stu sertçe. “Duyduğuma göre aynı Tanrı kendi oğlunu öldürmüş.”</p>

    <p>“Stu!”</p>

    <p>Stu’nun gözlerindeki hararetli bakış yok oldu. “Neden geri döndüğünü veya bize söyleyecek bir şeyinin kalıp kalmadığını merak ediyorum. Hiçbir fikrim yok. Belki bilincini tekrar kazanamadan ölür. George bunun bir yüksek olasılık olduğunu söylüyor. Ama patlamanın... Nick’in ölümünün... ve Abagail Ana’nın geri dönüşünün herkesi çok etkilediğini biliyorum. <em>Onun</em> hakkında konuşmaya başladılar. Bombanın Harold’ın işi olduğunu biliyorlar ama bunu Harold’a <em>onun</em> yaptırdığını düşünüyorlar. Ben bile öyle düşünüyorum. Abagail Ana’nın o halde dönmesinin sebebinin Flagg olduğunu söyleyen de çok. Benim bir fikrim yok. Görünüşe bakılırsa bilmediğim çok şey var ve korkuyorum. Gidişat kötü gibi geliyor. Daha önce böyle düşünmüyordum ama şimdi böyle düşünüyorum.”</p>

    <p>“Ama biz varız,” dedi Frannie yalvarırcasına. “Biz varız, bebek var. <em>Değil mi?</em>”</p>

    <p>Stu uzun bir süre cevap vermedi. Tam Fran cevap vermeyeceğini düşünmeye başlamıştı ki, “Evet,” dedi. “Ama ne kadar süre için?”</p>

    <p class="paragraf">İnsanlar, eylülün o üçüncü gününde, alacakaranlık çökerken yavaşça –neredeyse amaçsızca– Larry ve Lucy’nin Table Mesa’daki evine doğru yürümeye başladı. Tek başlarına veya ikişerli üçerli gruplar halinde yürüyorlardı. Kapılarında Harold’ın <em>x</em> işaretinin bulunduğu evlerin önündeki basamaklarda, kaldırımlarda, yazın sonunda artık iyice kuruyup sararmış olan bahçelerde oturuyorlardı. Pek fazla konuşmuyorlardı, konuştuklarındaysa sesleri alçaktı. Aralarında sigara ve pipo içenler vardı. Tek kolu sargılar içinde ve askıda olan Brad Kitchner de oradaydı. Candy Jones ve iki şişe Black Velvet’i bir torbaya koyan Rich Moffat da gelenler arasındaydı. Gömleğinin kollarını çillerle kaplı güneş yanığı pazıları görünecek şekilde sıvamış olan Norman Kellogg, Tommy Gehringer ile oturuyordu. Tommy de onu taklit ederek kollarını sıvamıştı. Harry Dunbarton ve Sandy DuChiens, bir battaniyenin üstünde el ele oturuyordu. Dick Vollman, Chip Hobart ve on altı yaşındaki Tony Donahue, Larry’nin evinin bir sokak ötesindeki boşlukta oturmuş, bir Canadian Club şişesiyle ılık Seven-Up’ı elden ele geçirerek içiyordu. Patty Kroger, Shirley Hammet ile oturuyordu. Aralarında bir piknik sepeti vardı. Sepet ağzına kadar doluydu ama ikisinin de pek iştahı yoktu. Saat sekiz olduğunda yol, Larry’nin evine bakan insanlarla tamamen dolmuştu. Larry’nin motosikleti ve George Richardson’ın büyük Kawasaki 650’si evin önünde duruyordu.</p>

    <p>Larry yatak odasının penceresinden onları izliyordu. Abagail Ana arkasında, Lucy ile ikisinin yatağında baygın yatıyordu. İhtiyar kadından yayılan kuru, hastalıklı koku kusma isteği uyandırıyordu –kusmaktan nefret ederdi– ama yerinden kıpırdamadı. Bu, Nick ve Sue ölürken kaçtığı için ödediği küçük bir bedeldi. Arkasından alçak mırıltılar geldi. Ölüm döşeğindeki kadının başında nöbet tutan küçük bir grup vardı. George birazdan diğer hastalarıyla ilgilenmek için hastaneye dönecekti. Artık sadece on altı kişi vardı. Üç yaralı taburcu olmuş, Teddy Weizak ise ölmüştü.</p>

    <p>Larry’nin burnu bile kanamamıştı.</p>

    <p>Hâlâ eski Larry’ydi, etrafındakilerin başına türlü bela gelirken ona hiçbir şeycik olmazdı. Patlamanın şiddetiyle bahçenin diğer tarafındaki çiçek tarhına uçmuştu ama en ufak bir çiziği bile yoktu. Keskin şarapneller yağmur gibi yağmış, biri bile ona isabet etmemişti. Nick ölmüş, Sue ölmüş, o sapasağlam kalmıştı. Evet, aynı eski Larry Underwood gibi.</p>

    <p>İçeride de dışarıda da ölüm bekleyişi vardı. Bütün sokak doluydu. Harold bir düzine el bombasıyla gelip işi bitirebilirsin. <em>Harold.</em> Onu, Payday ambalajlarını ve bıraktığı zekice işaretleri ülkenin bir ucundan diğerine dek takip etmişti. Wells’te motosikletler için benzin alırken neredeyse parmaklarından oluyordu. Oysa Harold kapağı bulup hortumla çekivermişti. Çeşitli komitelerdeki üye sayısının nüfusa paralel bir şekilde artırılmasını Harold önermişti. Organizasyon Komitesi üyelerinin olduğu gibi Kalıcı Kurul’a atanmasını teklif eden de oydu. Zeki Harold. Harold ve günlüğü. Harold ve sırıtışı.</p>

    <p>Stu hokey masasının üstündeki kablo parçalarına bakarak Harold ve Nadine’in neler planladığını anlamanın imkânsız olduğunu söylüyordu ama Larry aynı fikirde değildi. Harold’ın zekice hamlelerini daha önce görmüştü. İçlerinden biri, bir ahırın çatısına dev gibi harflerle yazılmıştı yahu! Tahmin etmeliydi. Dedektif Underwood çikolata kâğıtlarını takip etmekte iyiydi ama iş dinamitlere gelince sıçmıştı. Uzun lafın kısası, Dedektif Underwood aptalın tekiydi.</p>

    <p><em>Larry eğer bilseydin...</em></p>

    <p>Nadine’in sesi.</p>

    <p><em>Gerekirse diz çöküp yalvarırım.</em></p>

    <p>Cinayet ve yıkımı önlemek için o gece eline bir başka fırsat geçmişti... cesaret edip kimseye anlatamadığı bir fırsat. Daha o zamandan mı başlamıştı? Muhtemelen. Belki telsiz ve dinamit gibi ayrıntılar henüz yoktu ama genel bir planın var olduğu belliydi.</p>

    <p><em>Flagg’in planı.</em></p>

    <p>Evet, arka planda Flagg vardı; Harold, Nadine, Charlie Impening ve kim bilir daha kaç kişinin iplerini çeken habis kuklacı. Özgür Bölge’deki insanlar Harold’ı görür görmez linç etmeye hazırdı ama asıl sorumlu Flagg’di... ve Nadine. Onu Harold’a gönderen de Flagg değil miydi zaten? Ama Nadine, Harold’a gitmeden önce Larry’ye gelmişti. Ve Larry onu reddetmişti.</p>

    <p>Nasıl evet diyebilirdi? Lucy’ye karşı sorumluluğu vardı. Bu çok önemliydi, sadece onun için değil, aynı zamanda Larry için de, sadece birkaç yanlış seçimin onu bir insan olarak tamamen yok etmeye yeteceğini biliyordu. Böylece Nadine’i reddedip göndermişti. Herhalde Flagg önceki gece çıkarılan işten çok memnundu... ismi gerçekten buysa. Stu hayattaydı ve kurul adına konuşmuştu, Nick’in hiçbir zaman kullanamadığı dili olmuştu. Glen de hayattaydı ve Larry’ye göre Glen kurulun beyniydi. Nick ise kalbiydi. Fran ile birlikte Sue da kurulun ahlaki bilincini temsil ediyordu. Evet, diye düşündü acı acı. Belki piç kurusu hepimizi öldüremedi ama gerçekten ağır hasar verdi. Harold ve Nadine yanına gittiğinde onları ödüllendirmeli.</p>

    <p>Alnının gerisinde bir zonklama hissederek pencerenin önünden ayrıldı. Richardson, Abagail Ana’nın nabzını ölçüyordu. Laurie, T şeklindeki askıdan sarkan serum torbalarını düzeltmekle meşguldü. Dick Ellis yatağın başucunda bekliyordu. Lucy kapının yanında oturmuş, Larry’ye bakıyordu.</p>

    <p>“Durumu nasıl?” diye sordu Larry, George’a.</p>

    <p>“Aynı,” dedi Richardson.</p>

    <p>“Sabahı görebilecek mi?”</p>

    <p>“Bilmiyorum Larry.”</p>

    <p>Yataktaki kadın, çizikler içindeki gri bir tenle kaplı bir iskeletten ibaretti. Cinsiyeti yok gibiydi. Saçlarının büyük bölümü dökülmüştü; göğüsleri yoktu; ağzı açık, nefesi hırıltılıydı. Larry, yaşlı kadının daha önce fotoğraflarda gördüğü Yucatan mumyalarına benzediğini düşündü; çürümemişti ama zayıflamış, kurumuş, eskimişti.</p>

    <p>Evet, artık bir ana değil, mumyaydı. Yaşadığına dair tek işaret, hırıltılı, hafif nefesiydi. Nasıl hâlâ hayatta olabilir, diye düşündü Larry... ve Tanrı başına neler getirdi? Ne amaçla? Bu kozmik bir şaka olmalıydı. George daha önce benzer vakalar duyduğunu, hiçbirinin bu kadar aşırı olmadığını ve daha önce hiçbirini gözleriyle görmediğini söylemişti. Abagail Ana her nasılsa... <em>kendi kendini yiyip bitiriyordu.</em> Bedeni çok uzun zaman önce yetersiz beslenmeye teslim olması gerekirken akıl almaz bir şekilde işleyişine devam etmişti. Bedeninin asla parçalanmaması gereken yerleri kendini besleyebilmek için parçalanıyordu. Onu yatağa yatıran Lucy daha sonra Larry’ye Abagail Ana’nın bir çocuğun uçurtması gibi hafifçecik olduğunu söylemişti. Hafif bir rüzgârda sonsuzluğa uçuverecekmiş gibiydi.</p>

    <p>Lucy kapının dibinde oturduğu yerden konuşarak herkesi afallattı. “Bir şey söylemek istiyor.”</p>

    <p>“Komada Lucy,” dedi Laurie. “Bilincini tekrar kazanma ihtimali...”</p>

    <p>“Bize bir şey söylemek için döndü. Ve Tanrı, söyleyene dek ölmesine izin vermeyecek.”</p>

    <p>“Ne söyleyecek acaba?” diye sordu Dick, Lucy’ye.</p>

    <p>“Bilmiyorum,” dedi Lucy. “Ama duymaktan korkuyorum. Bu kadarından eminim. Ölümlerin arkası gelecek. Daha yeni başladı. Korktuğum bu.”</p>

    <p>Odaya çöken uzun süreli sessizliği George Richardson bozdu. “Hastaneye gitmem gerek. Laurie, Dick, ikinize de ihtiyacım olacak.”</p>

    <p><em>Bizi bu mumyayla baş başa bırakmayacaksınız, değil mi?</em> diye soracaktı Larry az kalsın. Engel olmak için dudaklarını sıkıca birbirine bastırdı.</p>

    <p>Üçü kapıya yöneldi ve Lucy ceketlerini verdi. Gece havası epey serindi, motosiklete ceketsiz binmek bir hayli üşütüyordu.</p>

    <p>“Onun için yapabileceğimiz herhangi bir şey var mı?” diye usulca sordu Larry, George’a.</p>

    <p>“Serum için gerekli bilgileri Lucy’ye verdim,” dedi George. “Başka bir şey yok. Aslına bakarsan...” Sustu. Gözle görüleni anlatmaya hacet yoktu.</p>

    <p>“İyi geceler Larry, Lucy,” dedi Dick.</p>

    <p>Çıktılar. Larry tekrar pencereye döndü. Herkes ayağa kalkmış, izliyordu. Yaşıyor muydu? Ölmüş müydü? Ölüyor muydu? Yoksa Tanrı, onu iyileştirmiş miydi? <em>Bir şey söylemiş miydi?</em></p>

    <p>Lucy kolunu beline dolayınca hafifçe irkildi. “Seni seviyorum,” dedi Lucy.</p>

    <p>Larry, ona sarıldı. Başını eğdi ve omuzları titremeye başladı.</p>

    <p>“Seni seviyorum,” dedi Lucy sakince. “Önemi yok. Kendini tutma. Serbest bırak Larry.”</p>

    <p>Larry ağladı. Sıcak damlalar yanaklarından aşağı süzüldü. “Lucy...”</p>

    <p>“Şışşt.” Güven verip sakinleştiren elleri, Larry’nin ensesindeydi.</p>

    <p><em>“Ah Lucy, Tanrım, neler oluyor?”</em> dedi Larry yüzünü kadının boynuna gömerek. Lucy bilmeyerek, henüz bilmeyerek ona olabildiğince sıkı sarıldı ve derin bir komada olan Abagail Ana, arkalarında hırıltılı nefesler almaya devam etti.</p>

    <p class="paragraf">George, caddede oldukça yavaş ilerliyor, aynı cümleleri tekrar tekrar dile getiriyordu: Evet yaşıyor. Hastanın seyri kötü. Hayır, hiçbir şey söylemedi, söyleyecek gibi de değil. Evlerinize gidebilirsiniz. Bir şey olursa kulağınıza gelir.</p>

    <p>Köşeye ulaştıklarında hızı artırıp hastaneye doğru döndüler. Motosikletlerinin gürültüsü boş binalar arasında yankılandı ve bir süre sonra kayboldu.</p>

    <p>İnsanlar evlerine gitmedi. George’un söylediklerini değerlendirip kendi aralarında konuşarak ayakta durmaya devam ettiler. Seyri kötü. Komada. Beyin ölümü. Beyni öldüyse işi bitmiş demekti. Beyni ölmüş birinin konuşmasını beklemek, bir konserve bezelyenin dile gelmesini beklemek gibiydi. Bu <em>doğal</em> bir durum olsaydı öyle olurdu ama son günlerde hiçbir şey doğal bir şekilde gelişiyor sayılmazdı değil mi?</p>

    <p>Tekrar oturdular. Karanlık çöktü. İhtiyar kadının yatmakta olduğu evde Coleman lambalar yakıldı. Daha sonra evlerine gidip gözlerine uyku girmeksizin yatacaklardı.</p>

    <p>Konuşmaların yönü biraz tereddütle de olsa Kara Adam’a döndü. Abagail Ana ölürse bu, <em>onun</em> daha güçlü olduğu anlamına gelmez mi?</p>

    <p>Ne demek “şart değil”?</p>

    <p>Eh, bence o şeytanın ta kendisi.</p>

    <p>Sahte Mesih. Yeni Ahit’i yaşıyoruz... bundan şüphen mi var? “Ve yedi şişe açıldı...” Bence burada bahsedilen süpergribe uyuyor.</p>

    <p>Daha neler, ona bakarsan Hitler’in de Sahte Mesih olduğunu söylediler.</p>

    <p>Eğer kâbuslar geri dönerse kendimi öldürürüm.</p>

    <p>Rüyamda metro istasyonundaydım ve o da bilet görevlisiydi ama yüzünü göremiyordum. Korkuyordum. Tünelin içine doğru koştum. Peşimden geldiğini ve aradaki mesafeyi giderek kapadığını duyabiliyordum.</p>

    <p>Benimkinde bir kavanoz turşu almak için kilere iniyordum ve ocağın başında birini gördüm... sadece bir şekilden ibaretti. Ama o olduğunu biliyordum.</p>

    <p>Ağustosböcekleri ötmeye başladı. Gökyüzü yıldızlarla bezeliydi. Havanın serinliğine dair yorumlar yapıldı. İçecekler içildi. Sigaralar ve pipolar karanlıkta parladı.</p>

    <p>Fiş Çekme Ekibi’ndekilerin kolları sıvayıp işe koyulduğunu duydum.</p>

    <p>İyi etmişler. Yakında elektriğe kavuşmazsak pek çok sorun yaşayacağız.</p>

    <p>Yüz hatları karanlık yüzünden artık seçilmiyordu. Alçak mırıltılar devam ediyordu.</p>

    <p>Bence bu kış güvendeyiz. Hiç şüphem yok. Dağları aşması mümkün değil. Hem onca araç, hem kar olacak. Ama baharda...</p>

    <p>Ya elinde atom bombaları varsa?</p>

    <p>Siktir et atom bombasını, ya o nötron bombalarından varsa? Ya da yedi şişenin geri kalan altısı?</p>

    <p>Veya uçakları?</p>

    <p>Ne yapacağız?</p>

    <p>Bilmiyorum.</p>

    <p>Biliyorsam namerdim.</p>

    <p>Hiçbir fikrim yok.</p>

    <p>Bir çukur kaz, içine atla ve üstünü ört.</p>

    <p>Stuart Redman, Glen Bateman ve Ralph Brentner saat on civarı yanlarına gelip alçak sesle konuşarak el ilanları dağıtmaya başladı. Bir yandan da haberi orada olmayanlara iletmelerini tembihliyorlardı. Glen hafifçe topallıyordu, çünkü ocağın uçan bir parçası baldırından bir parça et koparmıştı. El ilanlarında şöyle yazıyordu: ÖZGÜR BÖLGE TOPLANTISI “MUNZINGER SALONU” 4 EYLÜL SAAT 20.00</p>

    <p>Bu, dağılmaları için adeta bir işaret oldu. İnsanlar sessizce uzaklaşarak karanlığa karıştı. Çoğu el ilanlarını yanında götürmüş, bazıları da tortop edip atmıştı. Hepsi de biraz uyuyabilme niyetiyle eve gitti.</p>

    <p>Bir ihtimal rüya da görürlerdi.</p>

    <p class="paragraf">Stu ertesi akşam toplantıyı başlattığında salon hıncahınç dolu ama son derece sessizdi. Stu’nun hemen arkasında Larry, Ralph ve Glen oturuyordu. Fran kalkmaya çalışmıştı ama sırtı hareket etmesine izin veremeyecek kadar çok acıyordu. Ralph toplantıda olup biteni ona bir telsiz aracılığıyla iletiyordu.</p>

    <p>“Konuşulması gerekenler var,” dedi Stu kontrollü bir sesle. Amplifikatörün yükselttiği sesi, çıt çıkmayan salonun her köşesine ulaşıyordu. “Sanırım içinizde Nick, Sue ve diğerlerinin ölümüne sebep olan patlamayı ve Abagail Ana’nın geri döndüğünü bilmeyen yoktur. Bunlar hakkında konuşacağız ama önce size güzel bir haber vermek istedik. Bunun için Brad Kitchner’i kürsüye davet ediyorum. Brad?”</p>

    <p>Önceki heyecanından eser olmayan Brad coşkulu sayılmayacak alkışlar eşliğinde kürsüye geldi. Yüzünü onlara dönüp elleriyle kürsünün iki yanını kavradıktan sonra sanki önemsiz bir haber veriyormuş gibi, “Yarın elektriği veriyoruz,” dedi.</p>

    <p>Bu kez alkışlar daha yüksekti. Brad ellerini kaldırdı ama alkışlar hiç dinmeden yaklaşık otuz saniye boyunca devam etti. Stu daha sonra Frannie’ye son iki günde yaşananlar olmasa insanların Brad’i muhtemelen şampiyonluk maçının son saniyesinde galibiyet golünü atmış bir futbolcu gibi dakikalarca omuzlarda taşıyacağını söyledi. Yazın bitmesine artık ramak kalmıştı, bu yüzden son saniye benzetmesi pek yanlış sayılmazdı.</p>

    <p>Ama alkışlar bir süre sonra dindi.</p>

    <p>“Şalteri öğle vakti indireceğiz. O saatte hepinizin evlerinde ve hazır olmasını istiyorum. Ne için mi hazır olacaksınız? Dört ayrı madde var. İyi dinleyin, çünkü bu çok önemli. Öncelikle, evinizde kullanmadığınız bütün elektrikli aletleri kapatın. İki, aynı şeyi etraftaki boş evlerde de yapın. Üç, gaz kokusu alırsanız kaynağını bulup bertaraf edin. Dört, yangın alarmı duyarsanız sesin kaynağına gidin... ama çok dikkatli olun. Motosiklet kazalarında boynunuzu kırmanızı hiç istemeyiz. Şimdi... sorusu olan var mı?”</p>

    <p>Birkaç kişi Brad’in söylediklerini doğrulayan sorular sordu. Brad hepsine sabırla cevap verdi. Duyduğu stresin tek belirtisi, elindeki küçük siyah defteri bir öne bir arkaya kıvırışıydı.</p>

    <p>Sorular gittikçe azalınca, “Bugüne varmamız için kendini paralarcasına çalışan herkese teşekkür etmek istiyorum,” dedi. “Ayrıca Elektrik Komitesi üyelerine görevlerinin henüz sona ermediğini hatırlatmak isterim. Bozulan hatlar, elektrik kesintileri olacak ve Denver’dan yakıt takviyeleri yapmamız gerekecek. Umarım hepiniz aynı şevkle çalışmaya devam edersiniz. Bay Glen Bateman ilk kar düştüğünde Özgür Bölge’de on bin kişi olacağını söylüyor. Baharda sayımız daha da artacak. Önümüzdeki yıl dolmadan Denver ve Longmont’taki santralleri hayata döndürmemiz gerekecek...”</p>

    <p>“O kaçık hedefine ulaşmazsa!” diye bağırdı salonun arka tarafından biri.</p>

    <p>İçeri ölümcül bir sessizlik çöktü. Yüzü kireç gibi olan Brad, kürsüyü eklemleri bembeyaz kesilecek şekilde sıkıyordu. <em>Bitiremeyecek,</em> diye düşündü Stu. Ama Brad şaşırtıcı derecede sakin bir ses tonuyla devam etti.</p>

    <p>“Kim konuştu bilmiyorum ama benim işim elektrik. Yine de fikrimi söyleyeyim; bence o herif öldükten çok sonra biz hâlâ burada olacağız. Böyle düşünüyor olmasaydım şimdi batıdaki santralleri hayata döndürüyor olurdum. O kaçık kimin umurunda?”</p>

    <p>Brad kürsüden inip yerine dönerken bir başkası haykırdı. “Çok haklı!”</p>

    <p>Alkışlar bu kez daha yüksek, neredeyse vahşiceydi ve tonunda Stu’nun hiç hoşuna gitmeyen bir şey vardı. Düzeni sağlamak için tokmağı defalarca indirmesi gerekti.</p>

    <p>“Gündemin diğer maddesi...”</p>

    <p>“Siktir et gündemi!” diye bağırdı genç bir kadın. “Kara Adam’dan bahsedelim! <em>Flagg’den</em> bahsedelim! Bence geç bile kaldık!”</p>

    <p>Onaylayan sesler kükrercesine yükseldi. Herkes kendi arasında konuşmaya başlayınca salonu bir uğultu sardı.</p>

    <p>Stu tokmağı kürsüye öyle sert indirdi ki tokmağın başı kopup uçuverdi. “Toplantı devam ediyor!” diye bağırdı. “Konuşmak istiyorsanız bunun için fırsatınız olacak ama bu toplantıya başkanlık ettiğim sürece salonda... düzen... İSTİYORUM!” Son kelimeyi öyle yüksek sesle söylemişti ki mikrofonun uğultusu havayı bir bumerang gibi yardı ve nihayet kalabalığa sessizlik çöktü.</p>

    <p>“Şimdi,” dedi Stu özellikle alçak ve serinkanlı bir tonla konuşarak. “Gündemin sıradaki maddesi, 2 Eylül gecesi Ralph’in evinde olanları rapor etmek ve seçilmiş şerif olarak bu görev bana düşüyor.”</p>

    <p>Salona yine sessizlik çöktü ama Brad’in kapanış sözlerini takip eden alkışlar gibi bu sessizlik de Stu’nun hiç hoşuna gitmedi. Yüzlerinde açgözlü bir ifadeyle yerlerinde doğrulmuşlar, pür dikkat dinliyorlardı. Bu onu, Özgür Bölge son kırk sekiz saat içinde köklü bir değişim geçirmiş ve artık ne olduğuna dair hiçbir fikri yokmuş gibi sarstı ve afallattı. Kendini Stovington Salgın Merkezi’nden kaçmaya çalışırken olduğu gibi hissediyordu, görünmez bir örümcek ağına yakalanmış, çırpınan bir sinek gibiydi. Salonda tanımadığı o kadar çok yüz, o kadar çok yabancı vardı ki...</p>

    <p>Ama şimdi bunları düşünecek vakit yoktu.</p>

    <p>Patlamaya kadar olan gelişmeleri kısaca anlattı, Fran’in son andaki önsezisini atlamıştı, insanların o ruh halindeyken bunu duymaması daha iyiydi.</p>

    <p>“Dün sabah Ralph ve Brad’le birlikte üç saat boyunca olay yerini inceledik. Bir telsize bağlanmış dinamitlerin patlatıldığını tespit ettik. Bomba, oturma odasındaki dolaba yerleştirilmiş. Bill Scanlon ve Ted Frampton, Sunrise Amfitiyatrosu’nda bir başka telsiz bulmuş. Bombanın oradan patlatıldığını düşünüyoruz. Bu...”</p>

    <p>“Düşünmesi mi kalmış be!” diye bağırdı Ted Frampton üçüncü sıradan. “O piç kurusu Harold ve küçük orospusunun işi bu!”</p>

    <p>Salonda huzursuz mırıldanmalar oldu.</p>

    <p><em>Bunlar iyi adamlar mı? Nick, Susan, Chad ve diğerleri umurlarında bile değil. Linç etmekten başka amacı olmayan öfkeli bir kalabalık gibiler, tek istedikleri Harold ve Nadine’i yakalayıp asmak... Kara Adam’a karşı bir muska gibi.</em></p>

    <p>Glen ile bir an göz göze geldi ve Glen imalı bir şekilde omuzlarını hafifçe silkti.</p>

    <p>“Bir kişi daha söz almadan konuşacak olursa toplantıyı bitiririm. Ondan sonra isterseniz kendi aranızda konuşabilirsiniz,” dedi. “Bu hafife alınacak bir durum değil. Kendi koyduğumuz kurallara uymazsak sonumuz ne olur?” Ted Frampton’ın öfkeli bakışlarına gözünü kırpmadan karşılık verdi. Adam birkaç saniye sonra gözlerini indirdi.</p>

    <p>“Harold Lauder ve Nadine Cross’tan şüpheleniyoruz. Elimizde iyi sebepler ve ikinci dereceden sağlam deliller var. Ama hâlâ aleyhlerinde birinci dereceden kanıtlara sahip değiliz, bunu aklınızdan çıkarmayacağınızı umuyorum.”</p>

    <p>Ani bir mırıltı dalgası başladı ve başladığı gibi son buldu.</p>

    <p>“Bunu sadece şunu söylemek için belirttim,” diye devam etti Stu. “Tekrar buraya dönecek olurlarsa doğruca bana getirilmelerini istiyorum. Hapse girecekler ve Al Bundell yargılanmalarını sağlayacak... ve mahkeme sırasında olayı kendi açılarından anlatma şansları olacak. Biz... biz iyi adamlarız. Kötü adamların nerede olduğunu hepimiz biliyoruz sanırım. İyi adamlar olduğumuz için de bu olayı medeni bir şekilde ele alacağız.”</p>

    <p>Umutla onlara baktı ama tek gördüğü, şaşkınlıkla karışık öfke oldu. Stuart Redman en iyi iki arkadaşını kaybetti ama şimdi karşımıza çıkmış, buna sebep olanların tarafını tutuyor, diyordu gözleri.</p>

    <p>“Sizin için bir önemi var mı bilmiyorum ama ben de sorumluların onlar olduğunu düşünüyorum,” dedi. “Ama bu işi doğru bir şekilde yapmalıyız. Ve size öyle yapılacağını söylemek için buradayım.”</p>

    <p>Bakışlar onu adeta delip geçiyordu. Bin çiftten fazla göz. Ve hepsinin aklından geçeni tahmin edebiliyordu: <em>Ne saçmalıyorsun sen? Çoktan gittiler. Batıya gittiler. Sanki kuşları gözlemlemek için iki günlüğüne gitmişler gibi konuşuyorsun.</em></p>

    <p>Bardağa su doldurdu ve boğazındaki kuruluğu giderme ümidiyle bir yudum içti. Kaynatılmış suyun yavan tadı yüzünü buruşturmasına sebep oldu. “Her neyse, bu konudaki görüşlerimiz böyle,” dedi beceriksizce. “Sanırım sırada kurulda boşalan yerlerin doldurulması var. Bunu bu akşam yapmayacağız ama aday göstereceğiniz kişiyi düşünmeye...” Bir el havaya kalkınca Stu sözünü yanda kesip başıyla işaret etti. “Buyurun, söz sizde. Kendinizi tanıtın ki herkes kim olduğunuzu bilsin.”</p>

    <p>“Ben Sheldon Jones,” dedi yünlü ekose gömlekli iri yarı adam. “Neden iki kişiyi hemen seçip bu işi bu akşam bitirmiyoruz? Ted Frampton’ı aday gösteriyorum.”</p>

    <p>“Hey, bu teklifi destekliyorum!” diye bağırdı Bill Scanlon. “Harika bir fikir!”</p>

    <p>Ted Frampton ellerini başının üstünde birleştirdi ve alkışlar arasında kalabalığa selam verdi. Stu’nun içini yine o ümitsizlikle karışık boğucu his kaplamıştı. Nick Andros’un yerine Ted Frampton’ı mı seçeceklerdi? Soğuk bir şaka gibiydi. Ted Enerji Komitesi’ne girmiş ama çok fazla iş olduğu gerekçesiyle ayrılmıştı. Daha sonra Defin Komitesi’nde göreve başlamış ve orayı kendine daha uygun bulmuştu ama Chad, bir keresinde Stu’ya Ted’in kahve molasını öğle tatiline, öğle tatilini de paydosa dek uzatmaya meyilli adamlardan biri olduğunu söylemişti. Önceki gün Harold ve Nadine’i yakalamak amacıyla kurulan gruba hemen katılmasının sebebi değişiklik istemesiydi muhtemelen. Bill Scanlon ile Sunrise Amfitiyatrosu’ndaki telsizi tamamen şans eseri bulmuşlardı (gerçi hakkını vermek gerekirdi, Ted öyle olduğunu kabul etmişti zaten) ama o keşiften beri takındığı tutum Stu’nun hiç hoşuna gitmiyordu.</p>

    <p>Stu, Glen ile tekrar göz göze geldi ve alaycı bakışlarını görünce aklından geçenleri tahmin etti: <em>Belki Harold burada olsa bu soruna da dâhiyane biz çözüm bulabilirdi.</em></p>

    <p>Nixon’ın çok sık kullandığı bir kelime Stu’nun aklına geldi ve bir anda hissettiği çaresizlik ve sersemliğin kaynağını anladı. Kelime, “manda”ydı. Onların manda yönetimi yok olmuştu. İki gece önce büyük bir patlamayla havaya uçmuştu.</p>

    <p>“<em>Sen</em> kimi istediğini biliyor olabilirsin Sheldon, ama bu konu üzerinde düşünmek isteyenler olacaktır. En iyisi soralım. İki yeni kurul üyesini bu akşam seçmek isteyenler kabul desin.”</p>

    <p>Kabul diyenlerin sayısı hiç de az değildi.</p>

    <p>“Düşünmek için bir hafta süre isteyenler hayır desin.”</p>

    <p>Reddedenler çoğunluktaydı ama üstünlüklerinin ezici olduğu söylenemezdi. Pek çok kişi, konu kendilerini ilgilendirmiyormuşçasına çekimser kalmıştı.</p>

    <p>“Pekâlâ,” dedi Stu. “Bir hafta sonra, eylülün on birinde yine burada, Munzinger Salonu’nda toplanıp kuruldaki iki boş yer için adaylarımızı belirterek oylama yapacağız.”</p>

    <p><em>Ölümünün ardından böyle boktan bir konuşma yapmak istemezdim Nick. Üzgünüm.</em></p>

    <p>“Doktor Richardson, Abagail Ana ve patlamada yaralananlar hakkında bilgi verecek. Doktor?”</p>

    <p>Doktor Richardson gözlüklerinin camlarını silerek kürsüye yürürken salondan sağlam bir alkış yükseldi. Richardson onlara patlamada dokuz kişinin öldüğünü, üç yaralının durumunun kritik, ikisinin bir hayli ciddi, sekizinin ise ümit verici olduğunu söyledi.</p>

    <p>“Patlamanın şiddetini düşünürsek şanslı sayılabileceğimizi söylemek mümkün. Şimdi, Abagail Ana’ya gelelim.”</p>

    <p>Herkes merakla kulak kabarttı.</p>

    <p>“Sanırım kısa bir cümleyle durumu anlatmak mümkün. Onun için yapabileceğim hiçbir şey yok.”</p>

    <p>Kalabalıktan mırıltılar yükseldi ve bir süre sonra kesildi. Stu insanların üzüldüğünü ama pek de şaşırmadığını gördü.</p>

    <p>“Abagail Ana ayrılmadan önce Özgür Bölge’de olanlardan duyduğuma göre yüz sekiz yaşında olduğunu söylüyormuş. Yaşını tespit edebilmem veya bu bilgiyi doğrulayabilmem imkânsız ama gördüğüm ve tedavi etmeye çalıştığım en yaşlı insan olduğunu söyleyebilirim. Anladığım kadarıyla Özgür Bölge’den ayrılalı iki hafta olmuş ve tahminime göre bu süre zarfında hiç iyi beslenmemiş. Kökler, otlar ve benzer maddelerle beslenmiş gibi görünüyor.” Duraksadı. “Döndüğünden beri sadece bir kez büyük tuvaletini yaptı. Dışkısında küçük çöpler vardı.”</p>

    <p>“Tanrım,” diye mırıldandı biri. Sesin bir erkeğe mi bir kadına mı ait olduğunu ayırt etmek mümkün değildi.</p>

    <p>“Bir kolu tamamen zehirli sarmaşıkla kaplanmıştı. Bacakları yaralarla kaplı. Aslında yaralar iltihapla...”</p>

    <p>“Hey, yavaş ol,” diye bağırdı Jack Jackson ayağa kalkarak. Yüzü öfke ve üzüntüden solmuştu. “Hiç saygın yok mu?”</p>

    <p>“Şu an benim için en önemlisi hastamın durumu Jack. Neyse onu söylüyorum. Komada, kötü beslenmiş ve çok, çok yaşlı. Öleceğini düşünüyorum. Başka biri olsaydı öleceğine kesin gözüyle bakardım. Ama... tıpkı sizler gibi ben de onu rüyalarımda gördüm. Onu ve diğerini.”</p>

    <p>Yine esip geçen bir rüzgâra benzer bir mırıltı oldu ve Stu, ensesindeki tüylerin diken diken olduğunu hissetti.</p>

    <p>“Bu birbirine zıt rüyalar bana çok gizemli görünüyor,” dedi George. “Aynı rüyayı hepimizin birden görmesi, burada en azından bir telepati yeteneğinin var olduğuna işaret ediyor. Parapsikoloji ve teolojiyi bir kenara bırakıyorum, çünkü ikisi de uzmanlık alanım değil. Bu kadını Tanrı gönderdiyse, belki ona şifa da verebilir. Ben yapamam. Aslına bakarsanız kadının halihazırda hayatta oluşu bile bana göre bir mucize. Evet, söyleyeceklerim bu kadar. Sorusu olan var mı?”</p>

    <p>Yoktu. Ona şaşkınca bakıyorlardı. Bazılarının gözleri yaşlıydı.</p>

    <p>“Teşekkür ederim,” dedi George ve çıt çıkmayan salonda yerine döndü.</p>

    <p>“Pekâlâ,” diye fısıldadı Stu, Glen’e. “Sıra sende.”</p>

    <p>Glen hiçbir takdim olmaksızın kürsüye geldi. “Kara Adam haricindeki bütün konuları konuştuk,” dedi.</p>

    <p>Yine aynı mırıltılar duyuldu. Birkaç kişi içgüdüsel olarak istavroz çıkardı. Sol tarafta oturan yaşlı bir kadın, Nick Andros’u tüyler ürpertici bir şekilde taklit edercesine ellerini hızla gözlerine, ağzına ve kulaklarına götürdükten sonra büyük, siyah çantasını tekrar sıkıca kavradı.</p>

    <p>“Kurul toplantıları sırasında onun hakkında biraz tartıştık,” dedi Glen sakin, sohbet edercesine bir sesle. “Bu toplantılarda, konuyu burada gündeme getirip getirmemek hakkında görüştük. Sonuçta, Özgür Bölge’de kimsenin bu meseleyi konuşmak istemiyor gibi göründüğüne karar verdik. Özellikle de buraya gelirken gördüğümüz rüyalardan sonra. Belki herkes için biraz uzak kalma ihtiyacı söz konusuydu. Ama bence artık bu konuyu gündeme getirmenin zamanı geldi. Kara Adam’ı aydınlığa çıkarmak gerek. Eskiden polis teşkilatına bağlı bir ressam, tanıkların ifadelerinden yola çıkarak sanığın bir resmini yapmaya çalışırdı. Biz de bunu yapacağız. Belki hiçbirimiz yüzünü görmedi ama bir araya getirildiğinde Kara Adam’ın çerçevesini kabaca oluşturabilecek bilgi kırıntılarına sahibiz. Bu konu hakkında epey insanla konuştum. Oluşturduğum resmi sizinle paylaşmak istiyorum.</p>

    <p>“Adamın ismi Randall Flagg gibi görünüyor ama bazıları ondan Richard Frye, Robert Freemont ve Richard Freemantle olarak da bahsetti. R. F. baş harfleri çok önemli gibi görünmekte ama Özgür Bölge’deki hiç kimse ne anlama geldiğini bilmiyor. Varlığı, en azından rüyalardaki varlığı, dehşet, huzursuzluk, korku, endişe hisleri uyandırıyor. Çoğunlukla duyulan fiziksel his ise soğukluk.”</p>

    <p>İnsanlar başlarını sallıyordu. O heyecanlı uğultu tekrar başlamıştı. Stu, onların seksi yeni keşfetmiş, birbirleriyle deneyimlerini paylaşan ve genellikle aynı tecrübeleri yaşamış olduğunu gören delikanlılara benzediğini düşündü. Eliyle gülümsemesini gizledi ve bunu daha sonra Frannie’yle de paylaşmaya karar verdi.</p>

    <p>“Bu Flagg denen adam, batıda,” diye devam etti Glen. “Eşit sayıda insan, onu Las Vegas, Los Angeles, San Francisco ve Portland’da ‘görmüş’. Bazıları, Abagail Ana da dahil, Flagg’in haddini aşanları çarmıha gerdiğini söylüyor. Hepsi de bu adamla çok yakında yüzleşeceğimize ve Flagg’in bizi alt etmek için elinden geleni ardına koymayacağına inanıyor. Ve elinden gelenlere pek çok şey dahil. Mesela silahlı kuvvetler. Nükleer silahlar. Hatta... salgın hastalık.”</p>

    <p>“O pezevengi elime bir geçirsem!” diye bağırdı Rich Moffat tiz bir sesle. “Ona salgın neymiş gösteririm!”</p>

    <p>Gerginliği azaltan bir kahkaha patlaması oldu ve Glen sırıttı. Rich’e repliğini ve harekete geçmesi gereken zamanı toplantıdan yarım saat önce söylemiş, Rich de üzerine düşeni takdire şayan bir şekilde yerine getirmişti. Stu yaşlı keltoşun bir konuda çok haklı olduğunu daha iyi anlıyordu: Sosyoloji geçmişinin, bu tip toplantılarda insana büyük yararı oluyordu.</p>

    <p>“Pekâlâ, ona dair bütün bildiklerimizi genel olarak özetledim,” diye devam etti Glen. “Toplantıyı tartışmaya açmadan önce son olarak şunu söylemek istiyorum. Bence Stu, Harold ve Nadine’i yakalayacak olursak onlara medeni bir şekilde muamele etmemiz gerektiğini söylemekte haklı ama ben de yakalanacaklarına pek ihtimal vermiyorum. Ayrıca Stu gibi ben de Flagg’in emirleri doğrultusunda hareket ettiklerine inanıyorum.”</p>

    <p>Kelimeleri sessiz salonda yankılandı.</p>

    <p>“Bu adamın işi bitirilmeli. George Richardson parapsikolojinin uzmanlık alanı olmadığını söyledi. Benim de değil. Ama size şu kadarını söyleyeyim, bence şu an ölüm döşeğinde olan ihtiyar kadın iyiliği, Flagg ise kötülüğü temsil ediyor. Kadını kontrol eden gücün bizi bir araya getirdiğine inanıyorum. Ve bence bu güç bizi böyle bir anda yüzüstü bırakacak değil. Belki artık bunları konuşup kâbuslara bir açıklık getirmenin vakti geldi. Belki Flagg hakkında ne yapacağımıza artık karar vermemiz gerek. Önümüzdeki bahar elini kolunu sallaya sallaya buraya gelip Özgür Bölge’yi ele geçiremez, hepimiz nöbette ve tetikte olursak yapamaz. Şimdi sözü tekrar toplantı başkanı olan Stu’ya bırakıyorum.”</p>

    <p>Son kelimeleri alkış tufanı arasında eriyen Glen halinden memnun bir şekilde yerine oturdu. İnsanlara iyiden iyiye gaz vermişti... yoksa kıvama getirmek deyimi daha mı uygundu? Fark etmiyordu. Korkudan daha çok öfke duyuyorlardı ve harekete geçmeye (gerçi aradan zaman geçip nisan ayına geldiklerinde yine bu kadar hararetle harekete geçmeyi isteyip istemeyecekleri tartışılırdı), dahası, konuşmaya çok istekliydiler.</p>

    <p>Ve sonraki üç saat boyunca konuştular. Gece yarısı birkaç kişi evine döndü ama çoğunluk hâlâ oradaydı. Larry’nin beklediği gibi kimseden elle tutulur bir öneri gelmedi. Çılgınca teklifler sunuldu: kendi nükleer silahlarına sahip olmak, bir zirve toplantısı, eğitimli bir suikast ekibi oluşturmak. Bunların yanı sıra birkaç pratik fikir de öne sürüldü.</p>

    <p>Son saatte herkes teker teker kalkıp gördüğü rüyaları anlattı ve herkes büyülenmişçesine dinledi. Stu’nun aklına yine özellikle delikanlılık çağındayken yüzlercesini dinlediği seks hikâyeleri geldi.</p>

    <p>İnsanların giderek artan konuşma isteği ve toplantının başlangıcındaki donukluğun yerini böylesine bir heyecanın alması Glen’i hem şaşırtmış hem de cesaretlendirmişti. Yoğun bir paylaşım ve boşalım söz konusuydu ve Stu gibi onun da aklına cinsellik içeren konuşmaları getirmişti ama farklı bir yönden. Suçluluk duygularını ve yetersizliklerini çok uzun bir süre içlerinde tutmuş, sonra hepsinin ne kadar önemsiz olduğunu keşfetmiş insanlar gibi konuşuyorlar, diye düşündü. Uykularına işlenmiş olan içsel dehşet, bu maraton halini almış genel toplantıda nihayet hasat edilmiş ve daha başa çıkılabilir... hatta belki üstesinden gelinebilir bir hal almıştı.</p>

    <p>Toplantı gece saat birde sona erdi ve Glen, Stu ile salondan ayrılırken kendini Nick’in ölümünden beri ilk kez iyi hissetti. Savaş alanına doğru en zor olan ilk adımları atmışlar gibi geliyordu. İçinde umut vardı.</p>

    <p class="paragraf">Elektrik, Brad’in vadettiği gibi 5 Eylül günü tam öğle vaktinde geldi.</p>

    <p>Mahkeme binasının tepesindeki hava saldırısı alarmı kulakları tırmalayarak ötmeye başladı ve Kara Adam’ın bombardıman uçaklarının tepelerinde olduğundan korkan pek çok kişi kendini dışarı atıp başını kaldırarak masmavi göğü taradı. Kimileri ise Brad sorunun kaynağını bulup alarmı susturana dek evlerinin bodrumunda saklandı. Alarm kesilince yüzlerinde mahcup ifadelerle dışarı çıktılar.</p>

    <p>Willow Caddesi’nde elektrik kaynaklı bir yangın çıktı ve tetikte bekleyen bir düzine yangın görevlisi hemen müdahale edip fazla büyümeden söndürdü. Broadway ve Walnut’ın kesiştiği yerde bir rögar kapağı havaya uçarak neredeyse otuz metre yükseldikten sonra Oz Oyuncak Mağazası’nın çatısına gürültüyle düştü.</p>

    <p>Özgür Bölge’de Elektrik Günü olarak anılan günde bir tek kayıp oldu. Pearl Caddesi’nde bir mağaza, anlaşılamayan bir sebeple havaya uçtu. Patlamada kopan bir çelik kaplama parçası, elinde bir şişe Jack Daniels ile yolun karşısındaki dükkânın önünde oturmakta olan Rich Moffat’a isabet etti ve anında öldürdü. Rich artık vitrin camlarını kıramayacaktı.</p>

    <p>Stu hastanedeki odasının tavanındaki floresan lambalar cızırdayarak yandığı sırada Fran’in yanındaydı. Lambaların göz kırpışını ve nihayet sabit bir ışık saçmasını anbean izlediler. Stu gözlerini bu tanıdık aydınlıktan neredeyse üç dakika boyunca ayırmadı. Fran’e döndüğünde, gözlerinin yaşlarla parlamakta olduğunu gördü.</p>

    <p>“Fran? Neyin var? Ağrın mı çok?”</p>

    <p>“Nick’i düşünüyordum,” dedi Frannie. “Hayatta olup bu anı görebilmesi gerekirdi. Sarıl bana Stu. Yapabilirsem onun için dua edeceğim. Denemek istiyorum.”</p>

    <p>Stu, ona sarıldı. Dua edip etmediğini bilmiyordu. Aniden Nick’i çok özlediğini fark etti ve Harold Lauder’a duyduğu nefret arttı. Fran haklıydı. Harold sadece Nick ve Sue’yu öldürmekle kalmamış, ışıklarını da çalmıştı.</p>

    <p>“Şışş,” dedi. “Frannie... şışş.”</p>

    <p>Ama Fran uzun bir süre ağladı. Gözyaşları nihayet dindiğinde Stu yatağın düğmesine basarak arkasını yükseltti ve okuyabilmesi için başucu lambasını yaktı.</p>

    <p class="paragraf">Biri Stu’yu uyandırmak için sarsıyor ama Stu bir türlü uyanamıyordu. Onu uyandırmak isteyebilecek kişilerden oluşan uzun bir liste zihninden yavaşça geçti. Annesi uyanıp sobayı yakmasını ve okula gitmek için hazırlanmasını istiyordu. Nuevo Laredo genelevindeki pezevenk Manuel yirmi dolarlık süresinin sona erdiğini, bütün gece kalmak istiyorsa bir yirmilik daha vermesi gerektiğini söylüyordu. Bir hemşire, tansiyonunu ölçmek ve boğaz kültürü almak istiyordu. Frannie’ydi.</p>

    <p>Randall Flagg’di.</p>

    <p>Bu son düşünce, bir kova soğuk su etkisi yarattı. Onu uyandırmaya çalışan bunlardan hiçbiri değildi. Dizinin dibinde duran Kojak’la Glen Bateman’dı.</p>

    <p>“Seni uyandırmak amma da zormuş, Doğu Teksas,” dedi Glen. “Kendimi beton bir direği kaldırmaya çalışıyormuş gibi hissettim.” İçerisi neredeyse zifiri karanlıktı. Glen sadece koyu bir şekilden ibaretti.</p>

    <p>“Eh, ışığı açmayı akıl etsen daha erken sonuç alabilirdin.”</p>

    <p>“Elektriğin olduğunu unutmuşum.”</p>

    <p>Stu başucundaki lambayı yaktı, ani parlaklık karşısında gözlerini kıstı ve saatin kaç olduğunu görmeye çalıştı. Üçe çeyrek vardı.</p>

    <p>“Burada ne işin var Glen? Fark etmediysen söyleyeyim, uyuyordum.”</p>

    <p>Saati yerine koyarken dönüp ilk kez Glen’e baktı. Adam korkmuş, solgun ve yaşlı görünüyordu. Yüzündeki çizgiler derinleşmiş, keskinleşmişti.</p>

    <p>“Ne oldu?”</p>

    <p>“Abagail Ana,” dedi Glen usulca.</p>

    <p>“Öldü mü?”</p>

    <p>“Tanrı beni affetsin, neredeyse ölsün diyeceğim. Kendine geldi. Bizi istiyor.”</p>

    <p>“İkimizi mi?”</p>

    <p>“Beşimizi. O...” Sesi çatallaştı. “Nick ve Susan’ın öldüğünü ve Fran’in hastanede olduğunu biliyordu. Nasıl olduğunu bilmiyorum, ama öyle.”</p>

    <p>“Ve kurulla görüşmek istiyor, öyle mi?”</p>

    <p>“Kuruldan geriye ne kaldıysa. Ölüyor. Bize söyleyecekleri varmış. Ama duymak isteyip istemediğimden emin değilim.”</p>

    <p class="paragraf">Gece havası soğuktu ama dondurucu değildi. Stu’nun dolaptan alıp üstüne geçirdiği ceket iyi gelmişti. Fermuarını çenesine kadar çekti. Gökyüzündeki ayı görünce aklına dolunayda geri dönmesi talimatını verdikleri Tom geldi. O gece ay, ilkdördünü biraz geçmişti. Aynı ay, o an kim bilir nerede olan Tom, Dayna Jurgens ve Yargıç Farris’in de tepesindeydi.</p>

    <p>“Önce Ralph’i uyandırdım,” dedi Glen. “Hastaneye gidip Fran’i getirmesini söyledim.”</p>

    <p>“Doktor ayağa kalkacak kadar iyi olduğunu düşünseydi, onu eve gönderirdi,” dedi Stu sinirlenerek.</p>

    <p>“Bu özel bir durum Stu.”</p>

    <p>“Bakıyorum da, yaşlı kadının söyleyeceklerini duymak istemeyen biri için fazla hevesli davranıyorsun.”</p>

    <p>“İstemiyorum ama aynı zamanda duymamaktan da korkuyorum,” dedi Glen.</p>

    <p class="paragraf">Cip saat üçü on geçe Larry’nin evinin önünde durdu. İçerisi aydınlıktı, bu kez ışığın kaynağı gaz lambaları değil, ampullerdi. Kasabadaki her iki sokak lambasından biri de yanıyordu. Stu yol boyunca onlara büyülenmişçesine bakmıştı. Yazın son böcekleri, soğuktan sersemlemiş halde lambaların aydınlığında uçuşuyordu.</p>

    <p>Tam bir başka aracın farlarının aydınlığı köşeyi dönerken cipten indiler. Ralph’in külüstür kamyonetiydi. Ciple burun buruna park etti. Ralph sürücü tarafından inerken Stu hemen yolcu koltuğuna baktı ve Fran’in bir mindere yaslanmış halde oturmakta olduğunu gördü.</p>

    <p>“Selam bebeğim,” dedi yumuşak bir sesle.</p>

    <p>Fran uzanıp elini tuttu. Yüzü karanlıkta çok solgun görünüyordu.</p>

    <p>“Ağrın ne durumda?” diye sordu Stu.</p>

    <p>“O kadar kötü değil. Advil içtim. Acele ettirme yeter.”</p>

    <p>Stu, Fran’in inmesine yardım ederken Ralph de diğer kolundan tuttu. Yürürken yüzünü buruşturduğu ikisinin de dikkatinden kaçmamıştı.</p>

    <p>“Seni taşımamı ister misin?”</p>

    <p>“Hayır, gerek yok. Sadece belime sarıl olur mu?”</p>

    <p>“Elbette.”</p>

    <p>“Ve yavaş yürü. Biz ihtiyarlar öyle çabuk hareket edemiyoruz.”</p>

    <p>Adım atmaktan ziyade ayak sürüyerek Ralph’in kamyonetinin arkasından dolaştılar. Stu kaldırıma vardıklarında Larry ve Glen’in kapının önüne çıkmış beklemekte olduğunu gördü. Işığın önünde, siyah kartondan oyulmuş figürler gibi görünüyorlardı.</p>

    <p>“Sizce ne diyecek?” diye mırıldandı Frannie.</p>

    <p>Stu başını iki yana salladı. “Hiçbir fikrim yok.”</p>

    <p>Kapıya vardıkları sırada Fran’in acı çektiği her halinden belliydi. Ralph, Fran’in içeri girmesi için Stu’ya yardım etti. Larry’nin benzi de Glen gibi solgun, ifadesi endişeliydi. Üzerinde rengi solmuş bir kot pantolon, düğmeleri yanlış iliklenmiş ve etekleri dışarıda kalmış bir gömlek ve çıplak ayaklarında pahalı mokasenler vardı.</p>

    <p>“Seni çıkmak zorunda bıraktığımız için çok özür dilerim,” dedi. “Yanında ben vardım, arada uyukluyordum. Başında nöbet tutuyoruz. Anlıyorsun, değil mi?”</p>

    <p>“Evet. Anlıyorum,” dedi Frannie. <em>Nöbet tutmak</em> lafı her nedense aklına annesinin salonunu getirmişti... ve bu kez orayı önceye nazaran daha affedici, daha şefkatli bir ruh haliyle düşündü.</p>

    <p>“Lucy yaklaşık bir saat önce uyumuştu. Uyuklarken bir anda kendime geliverdim ve... iyi misin Fran? Yardım ister misin?”</p>

    <p>Fran başını iki yana salladı ve güçlükle gülümsedi. “Hayır, idare ediyorum. Sen devam et.”</p>

    <p>“...ve bir de baktım gözleri üstümde. Sesi bir fısıltıdan ibaret ama söyledikleri net bir şekilde anlaşılıyor.” Larry yutkundu. Şimdi beşi de holdeydi. “Tanrı’nın onu gün doğumunda alacağını söyledi. Ama önce Tanrı’nın aramızdan ayırmadıklarıyla konuşması gerekiyormuş. Ona ne demek istediğini sorunca Tanrı’nın Nick ve Susan’ı aldığını söyledi. <em>Biliyordu.</em>” Titrek bir nefes koyuverdi ve elini uzun saçlarının arasından geçirdi.</p>

    <p>Lucy koridorun ucunda belirdi. “Kahve yaptım. İstediğiniz zaman alabilirsiniz.”</p>

    <p>“Teşekkürler hayatım,” dedi Larry.</p>

    <p>Lucy tereddütlü görünüyordu. “Ben de sizinle gelmeli miyim? Yoksa bu da kurul toplantıları gibi özel mi?”</p>

    <p>Larry, Stu’ya baktı. “Gel,” dedi Stu. “Bence onlar artık önemsiz.”</p>

    <p>Fran’i geride bırakmamak için ağır adımlar atarak yatak odasına yöneldiler.</p>

    <p>“O bize söyleyecektir,” dedi Ralph aniden. “Abagail Ana, bize söyleyecek.”</p>

    <p>İçeri girdiler ve ölüm döşeğindeki Abagail Ana’nın bakışları onlara yöneldi.</p>

    <p class="paragraf">Fran, kadının fiziksel durumundan haberdardı ama yine de görünce bir şok yaşadı. Abagail Ana kelimenin tam anlamıyla bir deri bir kemik kalmıştı. Odada yaklaşan ölümün kokusu bile yoktu, onun yerine tavan arasına özgü kuru bir toz kokusu... hayır, <em>salon</em> kokusu vardı. Serumun iğnesinin yarısı, gidecek daha fazla yer bulamadığı için dışarıdaydı.</p>

    <p>Ama gözleri hiç değişmemişti. Sıcak, müşfik ve sevecendi. Bu, içini bir nebze rahatlatsa da Fran’in içi dehşete benzer bir hisle doluydu... tam olarak korku değil, kutsal bir varlık karşısında duyulan huşuyla karışık hayretti. Huşu doğru kelime miydi? Yaklaşan değişimin yarattığı bir histi. Kıyamet denemezdi, sanki korkunç bir sorumluluk başlarının üzerinde tehditkâr bir şekilde duruyordu.</p>

    <p><em>İnsanlar niyetlenir... Tanrı’nın dediği olur.</em></p>

    <p>“Otur, küçük kız,” diye fısıldadı Abagail Ana. “Acı çekiyorsun.”</p>

    <p>Larry bir koltuğa doğru yürümesine yardım etti ve Frannie bir süre sonra oturmanın da acı vermeye başlayacağını bilmesine rağmen hafifçe içini çekerek oturdu.</p>

    <p>Abagail Ana’nın parlak gözleri hâlâ üzerindeydi.</p>

    <p>“Hamilesin,” diye fısıldadı.</p>

    <p>“Evet... nasıl...”</p>

    <p>“Şışş...”</p>

    <p>Odaya derin bir sessizlik çöktü. Fran önce rüyalarına, ardından hayatlarına giren kadına hipnotize olmuş gibi şaşkınca bakıyordu.</p>

    <p>“Pencereden dışarı bak küçük kız.”</p>

    <p>Fran başını çevirip Larry’nin iki gün önce toplanmış kalabalığı izleyerek önünde dikildiği pencereye baktı. Gördüğü karanlık değil, usulca ışıldayan aydınlıktı. Odanın yansıması değil, sabah aydınlığıydı. Fran parlak bir ışıkla aydınlanan bir bebek odasına bakıyordu. Perdeler hafifçe kırışmıştı. Bir beşik vardı, <em>ama boştu.</em> Bir oyun bahçesi vardı, <em>ama boştu.</em> Canlı renkli plastik kelebekler vardı, <em>ama sadece rüzgârın etkisiyle kıpırdıyorlardı.</em> Korku, kalbini buz gibi elleriyle kavradı. Diğerleri yüz ifadesini görüyor ama sebebini anlamıyordu; onlar pencereden bakarken sadece sokak lambasının aydınlattığı bahçeyi görüyordu.</p>

    <p>“Bebek nerede?” diye sordu Frannie boğuk sesle.</p>

    <p>“Çocuk Stuart’ın değil ama kaderi onun ve Tanrı’nın elinde. Bu bebeğin dört babası olacak. Tanrı nefes almasına izin verirse elbette.”</p>

    <p>“Nefes...”</p>

    <p>“Tanrı o kısmı benim gözlerimden gizledi kızım,” diye fısıldadı Abagail Ana.</p>

    <p>Boş bebek odası yok olmuştu. Fran artık sadece karanlığı görüyordu. Ve korkunun buz gibi elleri artık kalbini kavramakla kalmıyor, iyice sıkıştırıyordu.</p>

    <p>Abagail Ana fısıldadı. “Şeytan’ın Oğlu, gelinini çağırdı, karnına çocuğunu koymaya niyetli. Seninkinin yaşamasına izin verir mi?”</p>

    <p>“Sus,” diye inledi Frannie. Yüzünü ellerine kapadı.</p>

    <p>Derin sessizlik, odaya lapa lapa yağan kar gibi çöktü. Glen Bateman’ın yüzü solgundu. Lucy sabahlığının yakasını amaçsızca çekiştiriyordu. Ralph şapkasını eline almış, dalgınca tüyüyle oynuyordu. Stu, Frannie’ye baktı, ama yanına gidemedi. O an olmazdı. Aklına bir anlığına Kara Adam’dan bahsedildiğinde ellerini hızla gözlerine, ağzına ve kulaklarına götüren kadın geldi.</p>

    <p>“Anne, baba, karı koca,” diye fısıldadı Abagail Ana. “Karşılarında Yüksek Yerlerin Prensi, karanlık sabahların efendisi var. Kibir günahını işledim. Hepiniz aynı günahı işlediniz. Bu fani dünyanın efendilerine iman etmeyeceksiniz dendiğini duymadınız mı?”</p>

    <p>Hepsi sessizce ona bakıyordu.</p>

    <p>“Elektrikle beslenen ışıklar cevap değil Stuart Redman. Telsiz de değil Ralph Brentner. Sosyoloji buna çözüm değil Glen Bateman. Ve çoktan kapanmış bir kitap olan bir hayatın kefaretini ödemeye kalkmanın da faydası yok Larry Underwood. Oğlun da durduramayacak Fran Goldsmith. Kara ay yükseldi. Tanrı’nın gözünde hiçbir hükmünüz yok.”</p>

    <p>Hepsine teker teker baktı. “Tanrı nasıl uygun görürse öyle yapacak. Sizler çömlekçi değil, kilsiniz. Belki batıdaki adam da üzerinde şekilleneceğiniz çark. Bunu bilmeme izin yok.”</p>

    <p>O çöl gibi kupkuru gözden inanılmayacak şekilde tek bir damla yaş aktı ve yanağından aşağı süzüldü.</p>

    <p>“Ne yapmamız gerek ana?” diye sordu Ralph.</p>

    <p>“Yakınıma gelin. Hepiniz. Çok fazla vaktim kalmadı. Yakında yuvama gideceğim ve insanlık tarihinde hiç kimse bunun için kendini benden daha hazır hissetmemiştir. Yaklaşın.”</p>

    <p>Ralph yatağın kenarına oturdu. Larry ve Glen yatağın ayakucunda durdu. Fran yüzünü acıyla buruşturarak kalktı ve Stu, onun için yatağın yanına bir sandalye çekti. Frannie tekrar oturdu ve soğuk parmaklarıyla Stu’nun elini tuttu.</p>

    <p>“Tanrı’nın sizi bir araya getirmesinin sebebi bir topluluk kurmanız falan değil,” dedi Abagail Ana. “Sizi bir görevle daha ileri göndermek için burada topladı. Kara Prens’i, Uzak Diyarların Adamı yok etmeye çalışmanızı istiyor.”</p>

    <p>Sessizlik neredeyse elle tutulacak kadar yoğundu. Abagail Ana iç geçirdi.</p>

    <p>“Liderinizin Nick olacağını sanmıştım ama O, Nick’i almayı uygun gördü. Ama gördüğüm kadarıyla Nick tamamen gitmiş değil. Hem de hiç değil. Artık sen liderlik etmelisin Stuart. Ve O, Stu’yu da almaya karar verirse sen liderlik edeceksin Larry. Seni de alırsa sorumluluk Ralph’e geçecek.”</p>

    <p>“Galiba ben yedek kulübesindeyim,” diye başladı Glen. “Ne...”</p>

    <p>“Liderlik mi?” diye sordu Fran soğukça. “<em>Liderlik</em> etmek mi? Nereye?..”</p>

    <p>“Batıya elbette,” dedi Abagail Ana. “Batıya. Ama sen gitmeyeceksin. Sadece bu dördü.”</p>

    <p><em>“Hayır!”</em> Acısına rağmen ayağa fırlamıştı. “Ne diyorsun sen? Dördü kendilerini öylece Kara Adam’ın ellerine mi teslim edecek? Onlar Özgür Bölge’nin kalbi, ruhu, canı!” Gözleri çakmak çakmak olmuştu. “Onları çarmıha gersin ve yazın elini kolunu sallayarak gelip geri kalan herkesi öldürsün diye mi? Sevdiğim adamı senin katil Tanrına kurban edemem kusura bakma! Siktirsin gitsin!”</p>

    <p><em>“Frannie!”</em> dedi Stu şaşkınca yutkunarak.</p>

    <p>“Katil Tanrı! <em>Katil Tanrı!</em>” dedi Fran tükürürcesine. “Salgında milyonlarca, belki <em>milyarlarca</em> insan öldü. Ardından yine milyonlar telef oldu. Doğacak çocukların yaşayıp yaşamayacağını bile bilmiyoruz. Bizden daha ne istiyor? Dünyada sadece sıçanlarla hamamböcekleri kalana dek devam mı edecek? O Tanrı falan değil, iblis. Sen de onun cadısısın.”</p>

    <p>“Yeter Frannie.”</p>

    <p>“Peki. Söyleyeceğimi söyledim zaten. Gitmek istiyorum. Beni eve götür Stu. Hastaneye değil eve gitmek istiyorum.”</p>

    <p>“Abagail Ana’nın bütün diyeceklerini dinleyeceğiz.”</p>

    <p>“Öyle olsun. Sen ikimiz için de dinle o zaman. Ben gidiyorum.”</p>

    <p>“Küçük kız.”</p>

    <p><em>“Bana öyle seslenme!”</em></p>

    <p>Eli uzanıp Fran’in bileğini kavradı. Frannie kaskatı kesildi. Gözleri kapandı. Başı geri gitti.</p>

    <p>“Yapma. Y-y-yapma... <em>TANRIM... STU...</em>”</p>

    <p>“Hey! Hey! Ne yapıyorsun?” diye kükredi Stu.</p>

    <p>Abagail Ana cevap vermedi. İçinde bulundukları an sonsuza dek uzamış gibi göründü, sonra ihtiyar kadın, Fran’i bıraktı.</p>

    <p>Fran, kadının tuttuğu yeri yavaşça, dalgınca ovuşturmaya başladı ama bileğinde sıkıldığına dair ne bir iz, ne de bir kızarıklık vardı. Frannie’nin gözleri aniden irileşti.</p>

    <p>“Tatlım?” diye sordu Stu endişeyle.</p>

    <p>“Gitti,” diye mırıldandı Fran.</p>

    <p>“Ne gitti... ne diyor?” Stu şaşkınca diğerlerine baktı. Glen sadece başını iki yana sallayabildi. Yüzü kâğıt gibi bembeyaz oldu, ama ifadesinde inanmazlık yoktu.</p>

    <p>“Acı... sırtım. Sırtımdaki acı. Yok oldu.” Şaşkınca Stu’ya baktı. “<em>Hiçbir şey kalmadı.</em> Bak.” Eğilip ayak parmaklarına hafifçe dokundu: bir, sonra iki kez. Sonra üçüncü kez eğildi ve dizlerini bükmeden avuçlarını yere bastırdı.</p>

    <p>Ardından tekrar doğrularak Abagail Ana’ya baktı.</p>

    <p>“Bu Tanrından bir rüşvet mi? Çünkü eğer öyleyse tedavisini geri alabilir. Acıya katlanabilirim, yeter ki Stu yanımda olsun.”</p>

    <p>“Tanrı’nın rüşvetle işi olmaz çocuğum,” diye fısıldadı Abagail Ana. “Sadece bir işaret gönderir ve insanların içlerinden geldiği gibi yorumlamasına izin verir.”</p>

    <p>“Stu batıya gitmeyecek,” dedi Fran, ama şimdi korkusunun yanı sıra şaşkınlığı da vardı.</p>

    <p>“Otur,” dedi Stu. “Söyleyeceği ne varsa dinleyelim.”</p>

    <p>Fran şok içinde kaybolmuş gibi, inanmazca oturdu. Elleri sırtını yoklayıp duruyordu.</p>

    <p>“Batıya gitmeniz gerek,” diye fısıldadı Abagail Ana. “Yanınıza ne yiyecek, ne de su alacaksınız. Bugün, üzerinizi bile değişmeden gideceksiniz. Yayan gideceksiniz. İçinizden biri hedefe ulaşamayacak, ama hanginiz olacağını bilmiyorum. Geri kalanınız bu Flagg denen adamın karşısına çıkarılacak. Aslında bir adam değil, doğaüstü bir varlık. Onu mağlup etmeniz Tanrı’nın istekleri arasında mı bilmiyorum. Ya da Boulder’ı tekrar görüp görmemeniz. Bunlar bana bildirilmedi. Ama Flagg’in Las Vegas’ta olduğunu biliyorum. Oraya gidip onunla yüzleşmeniz gerekiyor. Oraya gidecek ve dimdik duracaksınız, çünkü Tanrı’nın Sonsuz Güce Sahip Kolu sizi destekleyecek. Evet. Tanrı’nın yardımıyla yıkılmayacaksınız.”</p>

    <p>Başını salladı.</p>

    <p>“Hepsi bu kadar. Söyleyeceklerim bunlardı.”</p>

    <p>“Hayır,” diye fısıldadı Fran. “Olamaz.”</p>

    <p>“Ana,” dedi Glen çatlak bir sesle. Boğazını temizleyerek devam etti. “Ana, tabiri caizse bize hiçbir şey ‘bildirilmedi’. Biz... tüm bunları kontrol eden güç her neyse ona senin kadar yakın değiliz. Bu bizim yolumuz değil. Fran haklı. Oraya gidersek hepimizi katlederler. Nöbetçileri bile aşamayız.”</p>

    <p>“Gözleriniz yok mu sizin? Az önce Tanrı’nın benim aracılığımla Fran’i iyileştirdiğini görmediniz mi? Sizce hakkınızdaki planı Kara Prens’in en ait seviyedeki adamlarınca öldürülmeniz olabilir mi?”</p>

    <p>“Ama ana...”</p>

    <p>“Hayır.” Elini kaldırıp onu susturdu. “Sizinle tartışmak veya ikna etmeye çalışmak benim görevim değil. Benim görevim Tanrı’nın size dair niyetini aktarmak ve anlamanızı sağlamak. Dinle Glen.”</p>

    <p>Ve Abagail Ana aniden Glen Bateman’ın sesiyle konuşmaya başlayarak hepsini dehşete düşürdü. Frannie hafif bir çığlık atarak Stu’ya yaslandı.</p>

    <p>“Abagail Ana, ona Şeytan’ın Oğlu diyor,” dedi yaşlı kadının tükenmiş göğsünden ve dişsiz ağzından her nasılsa çıkan erkeksi, güçlü ses. “Belki de sadece teknoloji araçlarını bize karşı toplamakta olan, modern çağın son sihirbazıdır. Belki daha fazlasıdır, daha karanlık bir varlıktır. Tek bildiğim, var olduğu. Ve sosyolojinin, psikolojinin veya başka herhangi bir <em>loji</em>’nin onu durdurabileceğini sanmıyorum. Bana kalırsa bunu sadece ak büyü başarabilir.”</p>

    <p>Glen’in ağzı bir karış açık kalmıştı.</p>

    <p>“Bunlar doğru mu yoksa bir yalancının sözleri mi?” diye sordu Abagail Ana.</p>

    <p>“Doğru olup olmadıklarını bilmiyorum, ama bu sözler bana ait,” dedi Glen sarsılmış bir şekilde.</p>

    <p>“Güvenin. Hepiniz <em>güvenin.</em> Larry... Ralph... Stu... Glen... Frannie. Özellikle sen Frannie. Güvenin... ve Tanrı’nın buyruklarına boyun eğin.”</p>

    <p>“Başka seçeneğimiz var mı?” dedi Larry acı bir şekilde.</p>

    <p>Abagail Ana, ona dönüp şaşkınca baktı. “Seçenek mi? Daima vardır. Bu Tanrı’nın yolu, seçenekler her zaman var. Hür iradeye sahipsiniz. Kendi seçiminizi yaşayacaksınız. Ayaklarınızda prangalar yok. Ama... <em>Tanrı’nın sizden istediği bu.</em>”</p>

    <p>Odaya yoğun bir sessizlik hâkim oldu ve sessizliği Ralph bozdu. “İncil’de Davut’un Calut’u yendiği yazıyor,” dedi. “Sen doğru olan bu diyorsan, söylediğini yapmaya razıyım Abagail Ana.”</p>

    <p>İhtiyar kadın, Ralph’in elini tuttu.</p>

    <p>“Ben de,” dedi Larry. “Ben de razıyım.” İçini çekti ve ellerini başı ağrıyormuşçasına alnına koydu. Glen bir şey söylemek niyetiyle ağzını açtı ama konuşamadan odanın köşesinden yorgun bir iç çekiş yükseldi ve bir patırtı duyuldu.</p>

    <p>Hepsinin unuttuğu Lucy bayılmıştı.</p>

    <p class="paragraf">Gün ağarıyordu.</p>

    <p>Larry’nin evinin mutfağındaki masanın etrafına oturmuş, kahve içiyorlardı. Saat beşe on vardı. Fran koridordan gelerek mutfak kapısında durdu. Yüzü ağlamaktan şişmişti ama yürürken topallamıyordu. Gerçekten de tamamen iyileşmişti. “Galiba son nefesini vermek üzere,” dedi.</p>

    <p>Hepsi içeri geçti. Larry kolunu Lucy’nin beline dolamıştı.</p>

    <p>Abagail Ana’nın solukları hırıltılı çıkıyordu artık. Bu ses hepsine süpergribi hatırlattı. Hiç konuşmadan, korku ve huşuyla yatağın etrafında toplandılar. Ralph son anda Tanrı’dan bütün şüpheleri silecek bir mucize daha göreceklerinden emindi. Parlak bir ışık, Abagail Ana’yı aniden içine alıverecekti. Ya da Abagail Ana’nın ışıltılar saçan ruhunun bedenini terk edip pencereden çıkarak gökyüzüne yükselişine tanık olacaklardı.</p>

    <p>Ama yaşlı kadın hiçbir doğaüstü olay meydana gelmeksizin ölüverdi.</p>

    <p>Milyonlarca nefesin sonuncusunu aldı. Soluğu içinde bir müddet kaldı ve sonra bedenini sonsuza dek terk etti. Kadının kara kuru göğsü bir daha yükselmedi.</p>

    <p>“Gitti,” diye mırıldandı Stu.</p>

    <p>“Tanrı günahlarını affetsin,” dedi Ralph. Artık korkmuyordu. Abagail Ana’nın ellerini zayıf göğsünde kavuştururken gözyaşları üzerine damladı.</p>

    <p>“Ben de gideceğim,” dedi Glen aniden. “Haklıydı. Ak büyü. Geriye kalan sadece bu.”</p>

    <p>“Stu,” diye fısıldadı Frannie. “Lütfen hayır de.”</p>

    <p>Hepsi Stu’ya bakıyordu.</p>

    <p><em>Sen liderlik etmelisin Stuart.</em></p>

    <p>Arnette’i, Charles D. Champion’ı ve ölüm yükünü taşıyan arabasının Pandora’nın kutusu gibi Bill Hapscomb’un benzin istasyonundaki pompalara çarpmasını düşündü. Denninger ve Deitz’i ve onları mütemadiyen gülümseyerek karısının durumu hakkında yalan söyleyen –belki kendilerine de yalan söylüyorlardı– doktorlara benzetişini düşündü. En çok da Frannie’yi düşündü. Ve Abagail Ana’nın, <em>Tanrı’nın sizden istediği bu,</em> deyişini.</p>

    <p>“Frannie,” dedi. “Gitmem gerek.”</p>

    <p>“Ve ölmen.” Fran, ona acı acı, neredeyse nefretle baktı ve ardından destek beklercesine Lucy’ye döndü. Ama Lucy oradan çok uzakta gibiydi, Fran’e bir faydası yoktu.</p>

    <p>“Gitmezsek öleceğiz,” dedi Stu kararını açıklamaya çalışarak. “Abagail Ana haklıydı. Beklersek bahar gelecek. Peki sonra? Onu nasıl durduracağız? Hiçbir fikrimiz yok. Hiçbir zaman da olmadı. Başımızı kuma gömmüştük. Onu, Glen’in söylediği dışında hiçbir şey durduramaz. Ak büyü ile karşı koyacağız. Ya da Tanrı’nın gücü ile.”</p>

    <p>Fran’in gözlerinden acı dolu yaşlar süzülmeye başladı.</p>

    <p>“Frannie, yapma,” dedi Stu ve elini tutmaya çalıştı.</p>

    <p>“Dokunma bana!” diye bağırdı Fran. “Sen bir ölüsün, bir cesetsin, o yüzden <em>bana dokunma!</em>”</p>

    <p>Onlar yatağın başında dikilirken güneş doğdu.</p>

    <p class="paragraf">Stu ve Frannie, saat on bir civarı Flagstaff Dağı’na gitti. Zirveye giden yolun yarısına varınca park edip indiler. Fran masa örtüsüyle bir şişe Blue Nun’ı, Stu ise piknik sepetini taşıyordu. Piknik, Fran’in fikriydi, ama aralarında gergin ve tuhaf bir sessizlik vardı.</p>

    <p>“Örtüyü yaymama yardım et,” dedi Frannie. “Dikenlere dikkat et.”</p>

    <p>Sunrise Amfitiyatrosu’ndan yaklaşık üç yüz metre aşağıda, hafifçe eğimli bir çayırdaydılar. Boulder aşağıda, mavi bir sis içinde uzanıyordu. Pastırma yazıydı. Güneş tepelerinde parlıyordu. Ağustosböcekleri otların arasında gevezelik ediyordu. Bir çekirge havaya sıçradı ve Stu çevik bir hareketle onu yakaladı. Korkan böceğin avucunun içinde debelendiğini hissediyordu.</p>

    <p>“Tükürürsen bırakırım,” dedi çocukken yaptığı gibi ve başını kaldırıp bakınca Fran’in hüzünle gülümsemekte olduğunu gördü. Frannie hızla, zarif bir şekilde tükürdü. Onu böyle görmek Stu’yu üzmüştü. “Fran...”</p>

    <p>“Hayır Stu. O konuyu açma. Şimdi değil.”</p>

    <p>Fran’in Hotel Boulderado’dan aldığı beyaz örtüyü çimlerin üstüne serdiler ve Fran hemen sofrayı hazırlamaya başladı. Onun sırtı hiç yaralanmamışçasına rahatlıkla hareket ettiğini görmek Stu’ya garip geliyordu. Öğle yemekleri sirkeli salatalık ve marul salatası, soğuk jambonlu sandviç, şarap ve tatlı olarak elmalı turtadan ibaretti.</p>

    <p>“İyi yemek, iyi et, iyi Tanrı, hemen doymalı,” dedi Frannie. Stu, onun yanına oturdu ve sandviçinden bir lokma aldı. Aslında aç değildi. İçi acıyordu. Yine de yedi.</p>

    <p>Fran, sandviçlerini ve salatanın büyük bölümünü bitirip –taze sebze yemek harikaydı– birer dilim elmalı turta yedikten sonra sordu. “Ne zaman gidiyorsunuz?”</p>

    <p>“Öğlen.” Stu bir elini rüzgâra siper ederek sigarasını yaktı.</p>

    <p>“Ne kadar sürede varacaksınız?”</p>

    <p>Stu omuz silkti. “Yürüyerek? Bilmiyorum. Glen genç sayılmaz. Ralph de öyle. Günde elli kilometre ilerleyebilirsek ekimde varırız sanırım.”</p>

    <p>“Ya dağlarda kar olursa? Ya da Utah’ta?”</p>

    <p>Stu gözlerini ondan kaçırmayarak omuz silkti.</p>

    <p>“Daha şarap ister misin?”</p>

    <p>“Hayır. Oldum olası bende hazımsızlık yapar.”</p>

    <p>Fran kendine bir kadeh daha doldurup içti.</p>

    <p>“Sence Abagail Ana, Tanrı’nın habercisi miydi Stu? <em>Öyle</em> miydi?”</p>

    <p>“Bilmiyorum Frannie.”</p>

    <p>“Hepimizin rüyasına girdi. Bütün bunlar aptalca bir oyunun parçası biliyor musun Stuart? İncil’de Eyüp Peygamber’in hikâyesini okudun mu?”</p>

    <p>“Pek dindar biri olduğum söylenemez.”</p>

    <p>“Annem öyleydi. Ağabeyim Fred ile benim mutlaka dinsel açıdan sağlam bir temelimizin olması gerektiğine inanırdı. Sebebini hiçbir zaman söylemedi. Bana şimdiye dek tek faydası, <em>Riziko</em> İncil’le ilgili sorulara cevap verebilmem oldu. <em>Riziko</em> diye bir yarışma vardı, hatırlıyor musun Stu?”</p>

    <p>Stu hafifçe gülümsedi. “Ve işte sunucunuz Alex Trebeck.”</p>

    <p>“Evet o. Yarışma ters işliyordu. Sunucu cevabı okuyor, yarışmacı ise soruyu bilmeye çalışıyordu. Konu başlığı İncil olduğunda bütün soruları biliyordum. Eyüp Peygamber, Tanrı ve şeytan arasında bir iddia konusuydu. ‘Elbette sana tapıyor,’ demişti şeytan. ‘Ama bahse girerim ona yeterince çektirirsen er geç seni inkâr edecektir.’ Tanrı bu iddiayı kabul etmiş ve sonunda kazanan O olmuş.” Fran’in yüzünde donuk bir gülümseme belirdi. “Tanrı hep kazanır. Bahse girerim Tanrı bir Boston Celtics taraftarıdır.”</p>

    <p>“Belki <em>gerçekten</em> de bir bahistir,” dedi Stu. “Ama söz konusu olan bütün bu insanların hayatı. Ve karnındaki bebek. Abagail Ana ne demişti? Oğlan mı?”</p>

    <p>“Yaşayıp yaşamayacağını bile söylemedi,” dedi Fran. “Hiç olmazsa yaşayacağını, iyi olacağını söyleseydi seni göndermek daha kolay olur.”</p>

    <p>Stu söyleyecek bir şey bulamadı.</p>

    <p>“Öğle vakti yaklaşıyor,” dedi Fran. “Yardım et de toparlanalım Stu.”</p>

    <p>Yarısı yenmiş öğle yemeğini, masa örtüsünü ve şarap şişesini sepete geri koydular. Stu piknik yaptıkları yere baktı ve geride sadece birkaç kırıntının kaldığını gördü. Kuşlar kısa süre içinde onların da icabına bakardı. Başını kaldırınca Fran’in ağladığını fark elti. Yanına gitti.</p>

    <p>“Bir şeyim yok. Hamilelik böyle yapıyor. Ota boka ağlıyorum. Elimde değil.”</p>

    <p>“Önemi yok.”</p>

    <p>“Seviş benimle Stu.”</p>

    <p>“Şimdi mi? Burada?”</p>

    <p>Fran başını salladı ve hafifçe gülümsedi. “Neden olmasın? Sadece dikenlere dikkat edelim.”</p>

    <p>Masa örtüsünü tekrar serdiler.</p>

    <p class="paragraf">Fran, Baseline Yolu’ndan geçerlerken daha dört gün öncesine kadar Ralph ve Nick’in evinin bulunduğu yerde durmasını istedi. Evin arka kısmı tamamen havaya uçmuştu. Arka bahçe döküntülerle doluydu. Parçalanmış radyolu dijital bir saat, çalıların arasına düşmüştü. Fran’in üstüne düşen kanepe de hâlâ orada duruyordu. Arka verandanın basamaklarında kan lekeleri vardı. Fran gözlerini lekelerden ayıramıyordu.</p>

    <p>“Nick’in kanı mı?” diye sordu. “Olabilir mi?”</p>

    <p>“Ne fark eder Frannie?” diye huzursuzca sordu Stu.</p>

    <p>“Onun kanı mı?”</p>

    <p>“Tanrım, nereden bileyim? Olabilir.”</p>

    <p>“Elini üstüne koy Stu.”</p>

    <p>“Delirdin mi Frannie?”</p>

    <p>Fran’in kaşlarının arasında, Stu’nun ilk olarak New Hampshire’da fark ettiği dediğim-dedik-çizgisi belirdi.</p>

    <p>“Elini üstüne koy!”</p>

    <p>Stu elini gönülsüzce lekenin üstüne koydu. Kanın Nick’e ait olup olmadığını bilmiyordu (ve olduğunu pek sanmıyordu) ama bu hareket içini tatsız bir şekilde ürpertti.</p>

    <p>“Şimdi geri döneceğine yemin et.”</p>

    <p>Basamak fazla sıcak gibiydi, elini çekmek istiyordu.</p>

    <p>“Fran nasıl yapa...”</p>

    <p>“Tanrı hepsinden kaçamaz!” diye tısladı Fran ona. “Yemin et Stu. Yemin et!”</p>

    <p>“Elimden geleni yapacağıma yemin ederim Frannie.”</p>

    <p>“Bu kadarı yeterli olmak zorunda sanırım değil mi?”</p>

    <p>“Larry’lere gitmemiz gerek.”</p>

    <p>“Biliyorum.” Ama Fran, ona daha da sıkı sarıldı. “Beni sevdiğini söyle.”</p>

    <p>“Sevdiğimi biliyorsun.”</p>

    <p>“Biliyorum ama yine de söyle. Duymak istiyorum.”</p>

    <p>Stu, onu omuzlarından tuttu. “Seni seviyorum Fran.”</p>

    <p>“Teşekkür ederim,” dedi Fran ve yanağını Stu’nun omzuna koydu. “Galiba artık veda edebileceğim. Sanırım gitmene izin verebileceğim.” Savaş alanına dönmüş arka bahçede birbirlerine sarılarak durdular.</p>
  </div>
</body>
</html>
