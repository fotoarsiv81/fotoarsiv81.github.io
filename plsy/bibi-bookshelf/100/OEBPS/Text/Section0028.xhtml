<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">12. Bölüm</h2>

    <p>Salonun uzak köşesinde ayaklı bir saat vardı. Frannie Goldsmith tüm hayatı boyunca saatin düzenli tik taklarını dinlemişti. Saatin sesi, hiçbir zaman sevemediği, böyle günlerdeyse nefret ettiği salonda yankılanıyordu.</p>

    <p>Evde en sevdiği yer, babasının çalışma odasıydı. Evi ahıra bağlayan kulübedeydi. Çalışma odasına eski fırının ardında bulunan, kimselerin fark etmediği boyu sadece yüz seksen santim olan küçük bir kapıdan gidiliyordu. Öncelikli olarak kapı çok güzeldi: Küçük ve neredeyse gizliydi, masallarda karşılaşılabilecek türden bir kapıydı. Fran büyüyüp boyu uzayınca kapıdan geçmek için tıpkı babası gibi eğilmek zorunda kalmıştı... annesi mecbur kalmadıkça çalışma odasına girmezdi. <em>Alice Harikalar Diyarı</em>’nda kapısıydı ve Frannie bir süre kendi kendine babasından da gizlediği bir oyun oynamış, bir gün kapıyı açtığında Peter Goldsmith’in çalışma odasının orada olmadığını hayal etmişti. Onun yerine Harikalar Diyarı’ndan Hobbit Ülkesi’ne uzanan gizli bir yeraltı geçidi bulacaktı. Toprağın içine kazılmış, yuvarlak, tavanından yer yer dikkat etmeyip, kafasını çarptığı takdirde canını acıtabilecek güçlü köklerin sarktığı, alçak, ama her nasılsa insanın içine sıcaklık veren bir tünel görecekti. Bu tünel ıslak toprak, rutubet, iğrenç böcekler ve kurtçuklar değil, tarçın ve elmalı turta kokacak ve her nasılsa Bay Bilbo Baggins’in yüz on birinci doğum gününü kutladığı Çıkın Çıkmazı’nın kilerinde son bulacaktı...</p>

    <p>Eh, sıcak tünel hiçbir zaman karşısına çıkmadı, ama bu evde büyümüş olan Frannie Goldsmith’e çalışma odası (bazen babasının “alet edevat odası” annesinin ise “babanın bira içtiği o leş gibi yer” dediği olurdu) yetiyordu. Odada garip aletler ve tuhaf aygıtlar bulunurdu. İçinde bin çekmece bulunan devasa bir dolap vardı ve bin çekmecesi de ağzına kadar doluydu. Çiviler, vidalar, matkap uçları, zımpara kâğıdı (üç çeşit: sert, daha sert, en sert), rendeler, su terazileri ve diğer aletler. İsimlerini o zamanlar da bilmezdi, şimdi de bilmiyordu. Çalışma odası, tavandan sarkan kırk vatlık, çıplak, örümcek ağlı ampul ve babasının çalıştığı yere odaklanmış parlak Tensor lambası haricinde karanlık olurdu. Toz, yağ ve pipo dumanı kokusu her yere sinmişti. Frannie bir kural olması gerektiğini düşündü: Her baba dumanlı bir şey içmeliydi. Pipo, puro, sigara, esrar, afyon, marul yaprağı, herhangi bir şey. Çünkü duman kokusu, Frannie’nin çocukluğunun ayrılmaz bir parçası olmuştu.</p>

    <p><em>“Bana şu somun anahtarını ver Frannie. Hayır... küçük olan. Bugün okulda ne yaptın?.. Öyle mi?.. Ruthie Sears, seni neden itmek istesin ki?.. Evet, çok kötü görünüyor: kötü sıyrılmış. Ama elbisenin rengine uymuş, sence de öyle değil mi? Ruthie Sears’ı bulup, seni tekrar itmesini sağlaman ve diğer dizinin de sıyrılması gerek. O zaman takım olurlar. Büyük tornavidayı uzatır mısın?.. Hayır, sarı saplı olan.”</em></p>

    <p><em>“Frannie Goldsmith! Derhal o pis yerden çık ve okul kıyafetlerini çıkar! HEMEN... ŞİMDİ! Leş gibi olacaksın!”</em></p>

    <p>Yirmi bir yaşına geldiği bugünlerde bile başını eğip o kapıdan geçebiliyordu. Babasının çalışma odasıyla kışın inanılmaz bir sıcaklık yayan Ben Franklin fırını arasında durup, bu evde büyüyen küçük Frannie Goldsmith olma hissini tekrar yaşarcasına hatırlayabiliyordu. Neredeyse her seferinde güçlükle hatırlayabildiği, kendi büyüme süreci ani ve acımasızca sonlanan ağabeyi Fred için duyduğu hüzünle karışan aldatıcı bir histi bu. Orada ayakta durup, her şeye sinmiş olan yağın ve babasının piposunun kokusunu içine çekebilirdi. O kadar küçük, o kadar tuhaf bir şekilde küçük olmanın nasıl bir his olduğunu nadiren hatırlardı, ama o odadayken o günlere dönmüş gibi oluyordu ve bu, mutluluk verici bir histi.</p>

    <p>Ama şimdi salonda olmalıydı.</p>

    <p>Salon.</p>

    <p>Çalışma odasının, çocukluğunun babasının piposunun kokusuyla (bazen kulağı ağrıdığında babası, duysa sinir krizi geçireceğini bildiği Carla’ya söylememesi için ona söz verdirdikten sonra kulağına piposundan çektiği dumanı yavaşça üflerdi) damgalanmış güzelliğini simgelediği düşünülürse salonun çocukluğunda unutmak istediği her şeyin sembolü olduğu söylenebilirdi. Sadece konuşulduğunda konuş! Kırmak tamir etmekten kolaydır! Hemen şimdi yukarı çık ve üstünü değiştir, uygun giyinmediğini görmüyor musun? Sen <em>hiç</em> düşünmez misin? Giysilerini çekiştirip, durma Frannie, insanlar pirelendiğini sanacak. Andrew amcan ve Carlene teyzen ne düşünüyordur kim bilir? Beni ölesiye utandırdın! Salon dilinizin bağlandığı, kaşınıp kaşıyamadığınız, diktatörce buyrukların verildiği, sıkıcı sohbetlerin edildiği, akrabaların yanaklarınızı sıktığı, ağrılarla kıvrandığınız, hapşırmanın ve öksürmenin, hepsinin de ötesinde, esnemenin yasak olduğu yerdi.</p>

    <p>Annesinin ruhunun ikamet ettiği bu odanın merkezinde saat vardı. 1889 yılında, Carla’nın büyükbabası Tobias Downes tarafından yapılmış ve neredeyse anında aile yadigârı sıfatını kazanarak varlığını sürdürmüş, bir evden diğerine (yapım yeri, Tobias’ın Buffalo, New York’taki, şüphesiz en az Peter’ınki kadar dumanlı ve pis olan çalışma odasıydı, ama Carla muhtemelen bu yorumu hiç yerinde bulmayacaktı) taşınmadan önce dikkatle paketlenip, sigortalanmış, aile ağacının bir dalı kanser, kalp krizi veya kaza sonucu kırıldığında, bir diğer dala geçiş yapmıştı. Saat, Peter ve Carla otuz altı yıl önce buraya taşındığından beri bu evdeydi. Halihazırda bulunduğu yere konmuştu ve o günden beri tik tak edip, zamanı gösteriyordu. Eğer isterse saat bir gün onun olacaktı. Annesinin bembeyaz kesilmiş yüzüne bakan Frannie bunları düşünüyordu. Ama istemiyorum! İstemiyorum, almayacağım!</p>

    <p>Bu odada cam vazolarda ölü çiçekler vardı. Uçuk pembe, gül desenlerinin bulunduğu gri bir halı vardı. Yoldan aşağı, çitin ötesindeki 1. Karayolu’na bakan zarif kavisli bir pencere bulunuyordu. Carla, köşedeki Exxon İstasyonu’nun inşa edilmesinin hemen ardından Peter’ın başının etini yiyerek o çiti yaptırmıştı. Çitin daha hızlı bitmesini sağlamak için dırdır etmişti. Amacına ulaşmasını sağlayacaksa annesinin radyoaktif gübreye bile razı olacağını düşündü Frannie. Çitin bitmeye yakın olduğunu gördükçe Carla’nın sitemleri de azalmıştı. Muhtemelen birkaç yıl sonra çit, düşman akaryakıt istasyonunu tamamen görüş alanından çıkaracak kadar yükselir, salon, hususiyetine yapılmış bu saldırıdan kurtulur ve annesinin dırdırı kesilirdi.</p>

    <p>En azından <em>bu</em> konuda...</p>

    <p>Duvar kâğıdında iri yeşil yaprak ve rengi neredeyse halıdaki güllerle aynı tonda olan pembe çiçek desenleri vardı. Amerikan tarzı eski mobilyalar ve maun kapı, genel görünümü tamamlıyordu. Bir huş ağacı kütüğünün kırmızı tuğlalar üzerinde yıllardır durmakta olduğu süs amaçlı şömine pırıl pırıldı ve isin zerresi bile dokunmamıştı. Frannie kütüğün bunca yıldan sonra iyice kurumuş olduğunu ve yakıldığı takdirde gazete kâğıdı gibi tutuşacağını düşündü. Kütüğün üzerinde, neredeyse bir çocuğun içinde yıkanabileceği kadar büyük bir tencere vardı. Tencere, Frannie’nin büyük büyükannesinden kalmıştı ve sonsuza kadar o kütüğün üzerinde asılı duracaktı. Şöminenin üst kısmında ise resmi tamamlayan Sonsuz Çakmaktaşlı Tüfek asılıydı.</p>

    <p>Kurak bir dönemde zamandan kesitler.</p>

    <p>Hatırladığı en eski anılardan biri, pembe gül desenli gri halıya çişini yapmasıydı. Galiba üç yaşlarındaydı, tuvalet eğitimi alalı fazla olmamıştı muhtemelen. Salona da herhangi bir kaza olabileceği düşüncesiyle özel günler dışında girmesine izin verilmemişti büyük ihtimalle. Ama her nasılsa o gün girmişti ve annesinin düşünülemeyen gerçekleşmeden önce onu yerden kaldırma amacıyla sadece koşarak değil, <em>depar</em> atarak ona doğru gelişini görmek, düşünülemeyenin gerçekleşmesine sebep olmuştu. Mesanesi boşalmış ve gri halının oturduğu bölümde koyu griye döndüğünü gören annesi çığlığı basmıştı. Leke sonunda çıkmıştı, ama halı bunun için acaba kaç kere sabırla şampuanla silinmişti? Tanrı biliyor olabilirdi; Frannie Goldsmith’in bilmediği muhakkaktı.</p>

    <p>Annesinin Frannie ve Norman Burstein’i ahırda, kıyafetleri şirin birer yığın halinde bir saman balyasının üzerine konmuş halde birbirlerinin bedenini keşfederken bulduktan sonra onu karşısına alıp, sert bir tavırla, açık bir dille, uzun uzun konuşması da salonda gerçekleşmişti. Eski saatten ağırbaşlı tik taklar yayılırken Frannie’yi 1. Karayolu üzerinde bir aşağı bir yukarı çırılçıplak halde yürütse hoşuna gidip gitmeyeceğini sormuştu. Nasıl olurdu? O sırada altı yaşında olan Frannie gözyaşlarına boğulmuş ama her nasılsa bu fikrin yaratması muhtemel olan histeriden kaçınmayı başarabilmişti.</p>

    <p>On yaşındayken omzu üzerinden Georgette McGuire’a bir şeyler söylemek üzere başını çevirdiği için önünü göremeyip bisikletiyle posta kutusuna toslamıştı. Başı yaralanmış, burnu kanamış, her iki dizi de parçalanmış ve şok geçirdiği için benzi birkaç dakika boyunca sararmıştı. Kendine geldiğinde dökülen kanın miktarını görüp, korkuyla ağlamaya başlamış ve sendeleyerek eve yürümüştü. Aslında doğruca babasına giderdi, ama babası o saatte işte olduğu için annesinin Bayan Venner ve Bayan Prynne’e çay ikram ettiği salona gitmişti. <em>Çık dışarı,</em> diye bağırmıştı annesi ve hemen ardından yanına koşup ona sarılmıştı. Bir yandan ağlıyor, bir yandan, <em>ah Frannie, ah canım, ne oldu, zavallı burnun,</em> diyordu. Ama onu avutmaya çalışırken bile kanlarını rahatça bulaştırabileceği mutfağa doğru götürüyordu ve Frannie o gün annesinin ağzından çıkan ilk sözlerin, <em>ah Frannie,</em> değil, <em>çık dışarı,</em> oluşunu hiçbir zaman unutmamıştı. Annesinin ilk endişesi, kurak mevsimin sonsuza dek hükmettiği, kan bulaşmasına izin verilmeyen salon olmuştu. Bayan Prynne de hiç unutmamış olabilirdi, çünkü Frannie, kadının suratındaki ifadeyi gözyaşlarına rağmen görebilmişti. Bayan Prynne o günden sonra annesini nadiren arar olmuştu.</p>

    <p>Lise birinci sınıfta karnesinde bir kırık notu vardı ve elbette bu konuyu konuşmak üzere annesi tarafından salona çağrılmıştı. Lisedeki son senesinde derste yazıştığı için üç kere ceza almış ve bu konu da aynı şekilde salona çağrılmıştı. Frannie’nin her nasılsa her seferinde biraz sığ olduğuna karar verilen tutkuları; sonunda değmeyeceğine inanılan umutları; nankörlük, mızmızlanma ve şımarıklık olduğuna kanaat getirilen şikâyetleri hep salonda tartışılmıştı.</p>

    <p>Ağabeyinin kokuları etrafa yayılan güller, krizantemler ve vadiden gelen zambaklarla çevrili tabutu, poker suratlı saat kurak dönemde tik taklarına devam ederken yine bu salonda, yüksek bir sehpanın üstünde durmuştu.</p>

    <p>“Hamilesin,” dedi Carla Goldsmith ikinci kez.</p>

    <p>“Evet anne.” Ağzı kupkuruydu, ama kendine dudaklarını yalama izni vermeyecekti. Onun yerine sıkıca birbirine bastırdı. <em>Babamın çalışma odasında kırmızı elbiseli küçük bir kız var ve kahkahalar atarak bir kenarına mengene monte edilmiş masanın altına saklanmış veya sıyrılmış dizlerini göğsüne çekip, sırtını bin çekmeceli büyük dolaba yaslamış halde oturarak daima orada olacak. Çok mutlu bir kız. Ama annemin salonunda çişini kötü bir köpek gibi tutmayı beceremeyen çok daha küçük bir kız var. Küçük, kötü bir köpek yavrusu gibi. Ve ben aksini ne kadar dilesem de o da daima salonda kalacak.</em></p>

    <p>“Ah Frannie,” dedi annesi hızlı hızlı konuşarak. Gücenmiş bakire bir teyze gibi bir elini yanağına götürdü. “Nasıl oldu bu?”</p>

    <p>Jesse’nin sorduğu soruydu. Kanını beynine çıkaran buydu; <em>onunla</em> aynı soruyu sorması.</p>

    <p>“İki çocuk annesi olduğuna göre bu sorunun cevabını bilmen gerek anne.”</p>

    <p>“Ukalalık etme!” diye bağırdı Carla. Gözleri irileşti ve çocukken Frannie’yi daima çok korkutan o alev saçan bakışlar üzerine dikildi. Hızla ayağa fırladı (bu seri hareketleri çocukken Frannie’yi daima ürkütürdü). Kırlaşan saçları hoş bir şekilde toplanmış ve güzellik salonunda şekillendirilmiş, şık yeşil elbisesi ve kusursuz bej ince çorabıyla bakımlı, uzun boylu bir kadındı. Gergin anlarında daima yaptığı gibi şömineye yürüdü. Çakmaktaşlı tüfeğin altında, şömine rafının üzerinde bir kupür defteri vardı. Carla amatörce bir soyağacı çıkarıyordu ve bütün sülalesi o defterdeydi... en azından bilinen en eski atasının isimsiz Londralılar kalabalığından sıyrılıp, çok eski kilise kayıtlarına Merton Downs, Freemason olarak geçtiği 1638’e kadar uzanan kısmı oradaydı. Soyağacı dört yıl önce <em>New England Soy Uzmanı</em>’nda yayımlanmış, derleyen olarak Carla’nın ismi belirtilmişti.</p>

    <p>Şimdi, parmağını büyük güçlüklerle toplanmış isimler üzerinde gezdiriyordu. Kimsenin tecavüz edemeyeceği güvenli bir sığınak gibiydi. Acaba isimler arasında bir hırsız var mıydı, diye düşündü Frannie. Veya alkolikler? Bekâr anneler?</p>

    <p>“Babanla bana böyle bir şeyi nasıl yaparsın?” diye sordu sonunda. “Şu Jesse denen çocuktan mı?”</p>

    <p>“Evet. Bebeğin babası Jesse.”</p>

    <p>Carla bu cevap üzerine olduğu yerde hafifçe büzüldü.</p>

    <p>“<em>Nasıl</em> yapabildin?” diye sordu tekrar. “Seni doğru bir şekilde yetiştirmek için elimizden geleni yaptık. Bu... bu...”</p>

    <p>Ellerini yüzüne götürüp, ağlamaya başladı.</p>

    <p>“Nasıl yapabildin?” diye bağırdı. “Senin için tüm yaptıklarımdan sonra böyle mi teşekkür ediyorsun? Gidip bir fahişe gibi oğlanın tekiyle oynaşman için mi yetiştirdik seni? Kötü kız! Seni kötü kız!”</p>

    <p>Destek almak için şömine rafına dayanarak hıçkırıklara boğuldu. Bir eli gözlerinin üzerindeydi, diğeriyse kupür defterinin yeşil kabı üzerinde bir oraya bir buraya gidiyordu. Büyük saat tik taklara devam ediyordu.</p>

    <p>“Anne...”</p>

    <p>“Konuşma benimle! Yeterince konuştun!”</p>

    <p>Frannie sırtını dikleştirerek ayağa kalktı. Bacakları birer tahta parçasına dönmüş gibiydi ve titriyorlardı. Kendi gözyaşları, pınarlarından akmaya başlamıştı, ama engel olmaya çalışmadı; bu odanın onu bir kez daha mağlup etmesine izin vermeyecekti. “Gidiyorum.”</p>

    <p>“Soframızda yemek yedin!” diye aniden bağırdı Carla. “Seni sevdik... sana destek olduk... karşılığında aldığımıza bak! Kötü kız! <em>Kötü kız!</em>”</p>

    <p>Gözyaşları yüzünden önünü göremeyen Frannie tökezledi. Sağ ayağı sol bileğine takıldı. Dengesini kaybetti ve ellerini açarak yere düştü. Başının yan tarafını sehpaya çarptı ve bir eliyle çiçek dolu vazoyu halıya devirdi. Vazo kırılmadı, ama içindeki su halıya dökülerek halının rengini daha da koyulaştırdı.</p>

    <p>“Şuraya bak!” diye bağırdı Carla neredeyse zafer kazanmış bir ses tonuyla. Ağladığı için makyajı çıkmış, gözlerinin altı simsiyah olmuştu. Perişan ve yarı delirmiş görünüyordu. “Şuraya bak, halıyı mahvettin, büyükannenin halısı...”</p>

    <p>Frannie sersemce yere oturup, başını ovuşturdu. Hâlâ ağlıyor, annesine dökülenin sadece su olduğunu söylemek istiyordu, ama sinirleri altüsttü ve emin olamıyordu. Gerçekten sadece su muydu? Yoksa idrar mıydı? Hangisiydi?</p>

    <p>Carla Goldsmith yine o korkutucu hızla hareket ederek vazoyu yerden aldı ve Frannie’nin suratına doğru salladı. “Bir sonraki hamlen ne olacak hanımefendi? Burada kalmaya mı niyetlisin? Bütün kasabada salınarak dolaşırken seni beslememizi ve yatacak yer sunmamızı mı bekliyorsun? Galiba öyle. Olmaz! Olamaz! Buna izin veremem! <em>Vermeyeceğim!</em>”</p>

    <p>“Burada kalmak istemiyorum,” diye mırıldandı Frannie. “Kalacağımı mı sandın?”</p>

    <p>“Nereye gideceksin? Onunla mı gideceksin? Hiç sanmıyorum.”</p>

    <p>“Sanırım Dorchester’a, Debbie Smith’in veya Somersworth’e, Bobbi Rengarten’ın yanına.” Frannie yavaşça kendini toparladı ve ayağa kalktı. Hâlâ ağlıyordu, ama o da sinirlenmeye başlamıştı. “Seni ilgilendirmez aslında.”</p>

    <p>“İlgilendirmez mi?” diye tekrarladı vazoyu hâlâ elinde tutan Carla. Yüzü sararmıştı. “<em>Beni</em> ilgilendirmez mi? Çatımın altında yaptıkların <em>beni</em> ilgilendirmez, öyle mi? Seni nankör küçük <em>orospu!</em>”</p>

    <p>Frannie’ye sert bir tokat attı. Frannie’nin başı geri savruldu. Kafasını ovmayı bırakıp, annesine inanmaz gözlerle bakarak yanağını ovuşturmaya başladı.</p>

    <p>“Seni iyi bir okulda okutmamıza böyle mi teşekkür ediyorsun,” dedi Carla dişlerini ortaya seren acımasız bir sırıtışla. “Şimdiyse <em>asla</em> mezun olamayacaksın. Onunla evlendikten sonra...”</p>

    <p>“Onunla evlenmeyeceğim ve okulu da bırakmayacağım.”</p>

    <p>Carla’nın gözleri irileşti. Frannie’ye aklını kaçırdığını düşünürcesine baktı. “Ne demeye çalışıyorsun? Kürtaj mı? Kürtaj mı yaptıracaksın? Fahişelik yetmedi, bir de katil mi olacaksın?”</p>

    <p>“Çocuğu doğuracağım. Kaydımı dondurup, önümüzdeki yıl mezun olacağım.”</p>

    <p>“Okulu hangi parayla bitirmeyi düşünüyorsun? <em>Benim</em> paramla mı? Öyle sanıyorsan aldanıyorsun, küçükhanım. Senin gibi modern bir kızın ailesinin desteğine ihtiyacı yoktur, değil mi?”</p>

    <p>“Desteğe hayır demem,” dedi Frannie yumuşak bir ses tonuyla. “Paraya gelince... başımın çaresine bakarım.”</p>

    <p>“İçinde bir damla bile utanma yok senin! Sadece kendini düşünüyorsun!” diye bağırdı Carla. “Tanrım, bunun babanla benim üstümde nasıl bir etkisinin olacağı umurunda bile değil! Baban perişan olacak ve...”</p>

    <p>“O kadar perişan değilim,” dedi Peter Goldsmith kapıdan sakince ve iki kadın aynı anda ona döndü. Peter kapının eşiğindeydi, ama içeride olduğu söylenemezdi. İş botlarının burnu; salondaki halının koridordakinin üzerine çıktığı çizginin hemen gerisindeydi. Frannie aniden babasını orada daha önce defalarca görmüş olduğunu fark etti. Salona en son ne zaman girmişti? Frannie hatırlayamıyordu.</p>

    <p>“Burada ne arıyorsun?” diye sordu Carla tersçe. Kocasının ruhsal durumuyla artık pek ilgilenmiyor gibiydi. “Bugün geç saate kadar çalışacağını sanıyordum.”</p>

    <p>“Harry Masters ile yer değiştirdik,” dedi Peter. “Fran bana haberi vermişti Carla. Anneanne ve dede olacağız.”</p>

    <p><em>“Anneanne ve dede mi?”</em> diye çığlık attı Carla. Boğazından öfke dolu, çirkin bir kahkaha yükseldi. “Demek öyle. Demek önce sana söyledi ve benden gizledi. Pekâlâ. Ben de sizden bunu beklerdim zaten. Ama şimdi kapıyı kapatacağım ve ikimiz bu pisliği temizleyeceğiz.”</p>

    <p>Frannie’ye parlak, acı bir gülümsemeyle baktı.</p>

    <p>“Sadece biz kızlar...”</p>

    <p>Elini salon kapısının tokmağına koydu ve kapıyı kapatmaya başladı. Annesinin ani sinirlenmesine ve zehir gibi sözler sarf etmesine hâlâ anlam vermeye çalışan Frannie sersemce onları seyrediyordu.</p>

    <p>Peter elini yavaşça, isteksizce kaldırdı ve kapının kapanmasına engel oldu.</p>

    <p>“Bu konuyu bana bırakmanı istiyorum Peter.”</p>

    <p>“İstediğini biliyorum. Geçmişte bıraktığım oldu. Ama bu kez olmaz, Carla.”</p>

    <p>“Burası senin bölgen <em>değil.</em>”</p>

    <p>Peter sakince karşılık verdi. “Hayır.”</p>

    <p>“Baba...”</p>

    <p>Bembeyaz olan cildi elmacıkkemiklerindeki kızıllıkla lekelenen Carla, ona döndü. <em>“Onunla konuşma!”</em> diye haykırdı. “Hesap vermen gereken kişi o değil! Onu daima küçük parmağında oynatmayı bildin, tatlı dilinle her çılgınca fikrini desteklemesini ve senin tarafını tutmasını sağladın, ama <em>bugün hesap vereceğin kişi o değil, küçük hanım!</em>”</p>

    <p>“Yeter Carla.”</p>

    <p><em>“Çık dışarı!”</em></p>

    <p>“İçeride değilim. Görüyorsun...”</p>

    <p>“Benimle dalga geçme! <em>Salonumdan çık!</em>”</p>

    <p>Ve ellerini kapıya dayayıp, başını öne eğerek kapıyı itmeye başladı. Hem dişi hem insan olan tuhaf bir boğaya benziyordu. Peter, ona önce kolayca, sonra zorlanarak karşı koydu. Sonunda karşısındaki bir kadın ve ondan otuz beş kilo zayıf olmasına rağmen boynundaki damarların şişmesine neden olacak kadar zorlanmaya başladı.</p>

    <p>Frannie bağırarak durmalarını, Carla’nın yüzeyin altında daima hissettikleri, ama hiç tanık olmadıkları bu ani ve mantıksız şiddetini görmemesi için babasına gitmesini söylemek istedi. Ama ağzı ve çene kemikleri paslanıp donmuş gibiydi.</p>

    <p>“Çık! Salonumdan çık! Dışarı! Dışarı! Dışarı! <em>Kahrolası kapıyı bırak ve DIŞARI ÇIK, adi herif!</em>”</p>

    <p>Peter bunun üzerine onu tokatladı.</p>

    <p>Hafif, neredeyse önem teşkil etmeyecek bir ses çıktı. Eski saat, bu ses üzerine öfkeyle tozu dumana katmadı, her zamanki gibi tik tak etmeye devam etti. Mobilyalar homurdanmadı. Ama Carla’nın hiddet dolu sözleri neşter vurulmuşçasına kesildi. Dizlerinin üzerine düştü ve kapı hızla açılarak üzerinde elişi bir örtü bulunan, Victoria Dönemi’nden kalma yüksek arkalıklı koltuğa yavaşça çarptı.</p>

    <p>“Hayır, ah olamaz,” dedi Frannie incinmiş, cılız bir sesle.</p>

    <p>Carla elini yanağına bastırarak gözlerini kocasına dikti.</p>

    <p>“On yıldır bunu hak ettiğini düşünüyordum,” dedi Peter. Sesinde belli belirsiz bir titreme vardı. “Kendi kendime kadınlara el kaldıran biri olmadığım için bunu yapanın ben olmadığımı söyledim durdum. Hâlâ öyle olduğunu düşünüyorum. Ama biri, erkek <em>veya</em> kadın, bir köpeğe dönüşüp ısırmaya başlarsa durdurulması gerekir. Keşke daha önce bunu yapacak cesaretim olsaydı Carla. İkimiz de daha az incinirdik.”</p>

    <p>“Baba...”</p>

    <p>“Sus Frannie,” dedi babası sertçe.</p>

    <p>“Frannie’nin bencillik ettiğini söylüyorsun,” dedi Peter bakışlarını karısının hâlâ şaşkınca bakan gözlerine dikerek. “Asıl bencil olan sensin. Fred öldüğünde, Frannie ile ilgilenmeyi bıraktın. Bir başkasını umursamanın çok acı verici olabileceğini keşfettin ve kendi halinde yaşamaya karar verdin. Ve bunu yapmak için de hep buraya geldin. <em>Bu odaya.</em> Kendini ailenin ölü mensuplarını tespit etmeye adadın ve hâlâ hayatta olanları unuttun. Buraya gelip, sana başının dertte olduğunu söyleyerek yardımını istediğindeyse bahse girerim aklındaki ilk düşünce Çiçek ve Bahçe Kulübü’ndeki kadınların bunu duyunca ne diyeceği veya bunun Amy Lauder’ın düğününe gitmene engel olup olmayacağıydı. İncinmek değişmek için geçerli bir sebep olabilir, ama dünyadaki bütün acılar bir araya gelse bile gerçekler değişmez. Bencillik ettin.”</p>

    <p>Uzanıp kalkmasına yardım etti. Carla bir uyurgezer gibi ayağa kalktı. Yüzündeki ifade hâlâ aynıydı; gözleri hâlâ iriydi ve inanmazca bakıyordu. İnsafsızlık bakışlarına henüz dönmemişti, ama Frannie zamanla döneceğini biliyordu.</p>

    <p>Dönecekti.</p>

    <p>“Devam etmene izin vermek benim hatam. Nahoş bir olay yaşanmasını istemedim. Tekneyi fazla sallamaktan kaçındım. Görüyorsun ya ben de bencildim. Ve Fran okula gittiğinde artık Carla her istediğini yapabilir ve ondan başka kimse de incinmez, insan incindiğini fark etmiyorsa belki de acı çekmiyordur, diye düşündüm. Yanılmışım. Daha önce de yanıldığım oldu, ama hiçbiri bu kadar büyük bir yanılgı değildi.” Nazikçe, ama kararlı bir şekilde uzanıp, Carla’nın omuzlarını kavradı. “Şimdi, bunu sana kocan olarak söylüyorum. Frannie’nin kalacak bir yere ihtiyacı olursa bu evin kapıları ona açıktır... her zaman olduğu gibi. Paraya ihtiyacı olursa cüzdanımdan alabilir... her zaman yaptığı gibi. Ve bebeği doğurmaya karar verirse onun için eksiksiz bir kutlama partisi düzenleyeceksin. Belki kimsenin gelmeyeceğini düşünüyorsun, ama Fran’in arkadaşları var, iyi arkadaşlar ve geleceklerdir. Sana bir şey daha söyleyeyim. Bebeğin vaftiz edilmesini isterse tören burada olacak. Bu kahrolası <em>salonda.</em>”</p>

    <p>Carla’nın ağzı bir karış açıldı ve bu kez ses çıkarmayı başarabildi. Önce kaynayan bir çaydanlığın ıslığına benziyordu. Ardından keskin bir feryada dönüştü.</p>

    <p><em>“Peter, oğlun bu odada bir tabut içinde yattı!”</em></p>

    <p>“Evet. Bu yüzden yeni bir hayatın kutsanması için daha iyi bir yer düşünemiyorum,” dedi Peter. “Fred’in kanı. <em>Canlı</em> kan. Fred’in ölmesinin üzerinden uzun zaman geçti Carla. Bedeni yıllar önce böceklere yem oldu.”</p>

    <p>Bu sözler üzerine Carla bir çığlık attı ve elleriyle kulaklarını kapadı. Peter eğilip, ellerini kulaklarından çekti.</p>

    <p>“Ama böcekler henüz kızını ve onun bebeğini yemedi. Fran’in nasıl hamile kaldığı önemli değil, önemli olan bebeğin <em>hayatta</em> olması. Onu buradan uzaklaştırmak istiyormuş gibi davranıyorsun Carla. Başarırsan ne yapacaksın? Elinde sadece bu oda ve yaptığın şey yüzünden senden nefret eden bir koca kalacak. Eğer bunu yaparsan Fred’in öldüğü gün, Fran ve ben de ölmüşüz gibi olur.”</p>

    <p>“Yukarı çıkıp, biraz uzanmak istiyorum,” dedi Carla. “Midem bulanıyor. Yatsam iyi olacak.”</p>

    <p>“Sana yardım edeyim,” dedi Frannie.</p>

    <p>“Dokunma bana. Babanın yanında kal. İkiniz her konuyu halletmiş görünüyorsunuz. Bu kasabadaki adımı nasıl yok edeceğinize karar vermişsiniz. Neden salonuma yerleşmiyorsun Frannie? Halıya çamur bulaştırır, fırından külleri alıp saate atarsın. Neden olmasın? Neden olmasın?”</p>

    <p>Gülmeye başladı ve Peter’ı itip geçerek koridora çıktı. Sarhoş gibi yalpalıyordu. Peter kolunu omzuna atıp, ona sarılmaya çalıştı. Carla dişlerini gösterip, ona bir kedi gibi tısladı.</p>

    <p>Maun tırabzandan destek alarak basamaklardan yukarı çıkarken kahkahaları yumuşak hıçkırıklara dönüştü. Hıçkırıklardaki iç burkan çaresizlik Frannie’de aynı anda çığlık atma ve kusma hissi uyandırmıştı. Babasının suratı kirli beyaza dönüşmüştü. En üst basamağı çıkan Carla arkasına döndü ve olduğu yerde öylesine sallandı ki Frannie paldır küldür aşağı yuvarlanacağını sandı. Bir şey söyleyecekmiş gibi onlara baktı, ardından tekrar önüne döndü. Bir dakika sonra kapı kapandı ve kederiyle incinmişliğinin fırtınalı sesi kesildi.</p>

    <p>Frannie ve Peter şaşkın gözlerle birbirine baktı. Eski saat, tik taklarına devam ediyordu.</p>

    <p>“Düzelir,” dedi Peter sakince. “Anlayacaktır.”</p>

    <p>“Öyle mi dersin?” diye sordu Frannie; yavaşça babasına doğru yürüyüp başını göğsüne yasladı, o da kızına sarıldı. “Ben hiç sanmıyorum.”</p>

    <p>“Boş ver. Şimdilik bunu düşünmeyelim.”</p>

    <p>“Gitsem iyi olacak. Beni burada istemiyor.”</p>

    <p>“Kalman gerek. Aklı başına gelip, kalmana <em>ihtiyaç</em> duyduğunu anladığında burada olmalısın.” Duraksadı. “Benim ihtiyacım var, biliyorum Fran.”</p>

    <p>“Baba,” dedi sıkıca sarılarak. “Çok üzgünüm. O kadar üzgünüm ki...”</p>

    <p>“Şışş,” dedi Peter kızının saçını okşayarak. Başının üzerinden, kavisli pencerelerden içeri müzelerle ölülerin salonlarına girdiği gibi giren altın rengi, durgun gün ışığını görebiliyordu. “Şışş, Frannie; seni seviyorum. Seni seviyorum.”</p>
  </div>
</body>
</html>
