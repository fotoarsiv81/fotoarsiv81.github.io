<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">43. Bölüm</h2>

    <p>May, Oklahoma’da, anacaddede ölü bir adam vardı. Nick, onu gördüğüne pek şaşırmamıştı. Shoyo’dan ayrıldığından beri pek çok cesetle karşılaşmıştı, ama herhalde gördükleri toplam sayının binde biri bile değildi. Bazı yerlerde ölümün kokusu o kadar yoğun ve ağırdı ki insanı hasta ediyordu. Fazladan bir ceset var ya da yok hiç fark etmiyordu.</p>

    <p>Ama ceset doğrulup oturunca öyle şaşırdı ki bisikletinin kontrolünü kaybetti. Yalpalayıp çarptı ve Oklahoma’nın 3. Karayolu’nun kaldırımına küt diye düştü. Avuçları ve alnı çizik içinde kalmıştı.</p>

    <p>“Vay be, kötü düştünüz bayım,” dedi ceset, Nick’e doğru sarsakça yürüyerek. “Değil mi? Aman yabbi!”</p>

    <p>Nick bunların hiçbirini duymamıştı. Kaldırımda ellerinin arasında kalan, alnındaki yaradan akan kanların damladığı yere bakıyor ve kesiğin derinliğini merak ediyordu. Bir el omzuna dokununca cesedi hatırladı ve gözleri dehşetle dolarak yaralı elleri ve ayakları üzerinde hızla uzaklaşmaya çalıştı.</p>

    <p>“Sakin olun,” dedi ceset ve Nick, karşısındakinin bir ceset değil, mutlulukla ona bakmakta olan genç bir adam olduğunu fark etti. Bir elinde yarıdan çoğu dolu bir viski şişesi vardı. Şişeyi gören Nick durumu hemen anladı. Gördüğü bir ceset değil, içip yol ortasında sızmış bir adamdı.</p>

    <p>Nick, ona doğru başını salladı ve her şey yolunda işareti yaptı. O sırada ılık bir kan damlası. Ray Booth’un zarar verdiği gözüne doğru süzüldü. Nick göz bandını kaldırıp gömleğinin koluyla sildi. O taraftaki görüşü bugün birazcık olsun düzelmişti, ama sağlam gözünü kapatıp baktığında dünya hâlâ renkli bir bulanıklıktan ibaretti. Bandı gözüne tekrar kapattı ve kaldırıma doğru yürüyüp, Kansas plakalı bir Plymouth’un yanına oturdu.</p>

    <p>Alnındaki kesiğin Plymouth’un tamponundaki yansımasını görebiliyordu. Çirkin bir görüntüydü, ama neyse ki kesik çok derin değildi. Bir eczane bulup, yarayı temizledikten sonra yara bandı yapıştırması kâfi olacaktı. Hâlâ sisteminde bulunan penisilinin onu koruyabileceğini biliyordu, ama kurşunun sıyırdığı bacağında oluşan enfeksiyonun ona çektirdiği eziyet yüzünden içine bir korku yerleşmişti, bu yüzden aşırı temkinli davranıyordu. Avuç içine batmış taş parçalarını yüzünü buruşturarak çıkardı.</p>

    <p>Viski şişesini elinde tutan adam tüm bunları ifadesiz bir yüzle izliyordu. Nick başını kaldırıp bakmış olsaydı bu durumun tuhaflığını anında fark ederdi. Yarayı görmek için arabanın tamponuna döndüğü sırada adamın yüzündeki canlılık aniden yok olmuştu. Yüzü bomboş, temiz ve çizgisizdi. Temiz ama rengi solmuş bir tulum ve kalın tabanlı iş botları giymişti. Boyu bir yetmiş beş civarındaydı ve saçlar o kadar açık sarıydı ki beyaz gibi görünüyordu. Boş gözleri parlak maviydi. İpeksi saçlarının ve gözlerinin rengine bakılırsa atalarının İsveç ya da Norveçli olduğuna şüphe yoktu. Yaşı yirmi üçten fazla görünmüyordu, ama Nick daha sonra kırk beş falan olduğunu düşünecekti, zira adam, Kore Savaşı’nın sonunu ve babasının bir ay sonra üniformasıyla gelişini hatırlıyordu. Bunları uydurmuş da olabilirdi elbet. Ama uydurmak, Tom Cullen’ın yetenekleri arasında yoktu.</p>

    <p>Fişi çekilmiş bir robot gibi boş bir ifadeyle ayakta dikiliyordu. Sonra canlılık yüzüne yavaş yavaş geri döndü. Viski yüzünden kızaran gözleri parlamaya başladı. Gülümsedi. Olanları hatırlamıştı.</p>

    <p>“Vay be, kötü düştünüz bayım. Değil mi? Aman yabbi!” Nick’in alnındaki kanın miktarını görünce gözlerini kırpıştırdı.</p>

    <p>Nick’in gömleğinin cebinde küçük bir defter ve bir tükenmezkalem vardı. Düşüşe rağmen ikisi de yerinde duruyordu. “Beni korkuttun. Doğrulana kadar ölü olduğunu sanıyordum. Bir şeyim yok. Burada bir eczane var mı?”</p>

    <p>Defteri tulumlu adama gösterdi. Adam defteri aldı. Yazılara baktı. Geri verdi. “Ben Tom Cullen,” dedi gülümseyerek. “Ama okuyamıyorum. Sadece üçüncü sınıfa kadar gidebildim, o zaman on altı yaşındaydım. Babam beni okuldan aldı. Çok büyük olduğumu söyledi.”</p>

    <p>Zekâ geriliği, diye düşündü Nick. Ben konuşamıyorum, o ise okuyamıyor. Ne yapacağını şaşırmıştı.</p>

    <p>“Vay be, kötü düştünüz bayım!” dedi Tom Cullen. Bir anlamda bu, ikisi için de ilk seferdi. “Değil mi? Aman yabbi!”</p>

    <p>Nick başını salladı. Defterle kalemi cebine geri koydu. Eliyle ağzını kapattı ve başını iki yana salladı. Sonra kulaklarını kapatıp yine başını iki yana salladı. Sol elini boğazına koyup aynı hareketi tekrar yaptı.</p>

    <p>Cullen kafası karışmış gibi bir ifadeyle gülümsedi. “Dişiniz mi ağrıyor? Bir keresinde benim de ağrımıştı. Ne çok ağrır. Değil mi? Aman yabbi!”</p>

    <p>Nick başını iki yana salladı ve aynı hareketleri yine yaptı. Cullen bu kez kulağının ağrıdığını sandı. Nick ellerini pes edercesine kaldırıp bisikletine doğru yürüdü. Boyasının bir kısmı sıyrılmıştı, ama ciddi bir hasar yok gibi görünüyordu. Binip caddede biraz ilerledi. Evet, sağlamdı. Cullen mutlulukla gülümseyerek yanında koştu. Neredeyse bir haftadır tek bir insanoğluna bile rastlamamıştı.</p>

    <p>“Canın konuşmak istemiyor mu?” diye sordu. Ama Nick, ona bakmadı. duymuş gibi de görünmüyordu. Tom kolundan çekiştirerek sorusunu tekrarladı.</p>

    <p>Bisikletli adam elini ağzının üstüne götürüp başını iki yana salladı. Tom kaşlarını çattı. Adam şimdi bisikletten inmiş, dükkânların vitrinlerine bakıyordu. Aradığını bulmuş olacaktı ki yolun karşısına geçerek Bay Norton’un eczanesine girdi. İçeri girmek istiyorsa giremeyecekti, çünkü eczane kilitliydi. Bay Norton kasabadan ayrılmıştı. Annesi ve arkadaşı Bayan Blakely haricinde herkes evini dükkânını kilitleyip gitmiş gibiydi, onlar da ölmüştü zaten.</p>

    <p>Konuşmayan adam şimdi kapıyı yokluyordu. Tom, ona AÇIK tabelasına rağmen boşuna uğraştığını söyleyebilirdi. O tabela yalan söylüyordu. Bu çok kötüydü, çünkü Tom bir dondurmalı soda içmeyi çok isterdi. İlk başlarda iyi gelen, sonra uykusunu getiren ve başını yarılıyormuşçasına ağrıtan viskiden kat kat iyiydi. Baş ağrısından kaçmak için uyumayı denemiş, bu sefer de Rahip Deiffenbaker’ın her zaman giydiğine benzer simsiyah bir kıyafet giymiş bir adamın olduğu çılgınca rüyalar görmüştü. Siyahlı adam, onu rüyalarında takip ediyordu. Tom’a çok kötü bir adammış gibi görünüyordu. İçmesinin ilk nedeni, yasak oluşuydu. Babası ve annesi ona içkiyi yasaklamıştı ama artık herkes gittiğine göre ne fark ederdi? İsterse içerdi.</p>

    <p>Ama konuşmayan adam şimdi ne yapıyordu? Kaldırımdaki çöp kutusunu almıştı ve... ne yapacaktı? Bay Norton’un vitrinini mi kıracaktı? ŞANGIR! Vay canına, gerçekten yapmıştı! Şimdi de elini içeri sokup kapıyı...</p>

    <p>“Hey bayım, bunu yapamazsın!” diye bağırdı Tom heyecan ve öfke dolu bir sesle. “Bu yasadışı! A-Y ve bu yasa-<em>dışı</em> okunur. Bilmiyor mu...”</p>

    <p>Ama adam, ona bir kez bile bakmaksızın içeri girmişti bile.</p>

    <p>“Sağır mısın nesin?” diye bağırdı Tom sinirli bir şekilde. “Aman yabbi! Sağır mı...”</p>

    <p>Cümlesi yarıda kaldı. Canlılık ve heyecan yüzünü terk etti. Tekrar fişi çekilmiş robota dönmüştü. Aptal Tom’un bu hali, May’de alışılmış bir durumdu. Hafifçe yuvarlak İskandinav yüzünde derin bir mutlulukla vitrinlere bakarken aniden olduğu yerde kalakalır ve ifadesizleşirdi. Birileri, <em>Tom yine gitti,</em> diye bağırır ve gülüşmeler olurdu. Babası yanındaysa surat asar ve Tom’u normale dönene dek dirsekler, hatta bazen omzuna ve sırtına peş peşe yumruklar indirirdi. Ama Tom’un babası 1985’in ilk yarısından sonra ortalıkta giderek daha az görünmeye başlamıştı, zira Boomer’s Bar ve Izgara’da çalışan kızıl saçlı bir garsonla ilişkisi vardı. İsmi DeeDee Packalotte’ydi (bu isimle ne çok dalga geçilmişti) ve bir yıl kadar önce Don Cullen’la kaçmışlardı. Sadece bir kez, yakındaki Slapout’ta pire yuvası ucuz bir motelde görülmüşler, ondan sonra ikisini ne gören, ne duyan olmuştu.</p>

    <p>İnsanların çoğu, Tom’un ani donup kalışlarını zekâsının daha da gerilediğine dair bir işaret olarak görüyordu, ama bu boşluklar aslında neredeyse normal seviyedeki düşünce seanslarıydı. İnsanoğlunun düşünme işlevi tümevarım ve tümdengelim temellidir (en azından psikologların söylediği bu) ve zekâsı geri olanlar, tümevarım ve tümdengelime başvuramaz, dolayısıyla sonuçlara varamazlar. İçeride bir yerde hatlar kopmuş, kısa devre olmuş, düğmeler bozulmuştur. Tom Cullen’da ağır bir zekâ geriliği söz konusu değildi ve basit bağlantılar kurabiliyordu. Arada sırada –dünyadan koptuğu anlarda– karmaşık bir tümdengelim veya tümevarım bağlantısı kurabiliyordu. Böyle bir bağlantı kurma ihtimalini, normal bir insanın hatırlayamadığı ismin “dilinin ucunda” olması gibi hissediyordu. Bu gerçekleştiği zaman ise duyusal girdilerin anlık akışından ibaret olduğu söylenebilecek gerçek dünyayı bir kenara bırakıyor ve kendi zihnine çekiliyordu. Yabancı ve karanlık bir odada, bir elinde bir lambanın fişini tutan, diğer eliyle etrafı yoklayarak prizi arayan, bu arada önüne çıkan çeşitli engellere toslayan bir adam gibiydi. Ve prizi bulursa –her seferinde başaramıyordu– ani bir aydınlanma oluyor ve odayı (ya da düşünceyi) net bir şekilde görebiliyordu. Tom duyusal bir yaratıktı. En sevdiği şeyler listesinde Bay Norton’un eczanesindeki dondurmalı sodanın tadı, karşıdan karşıya geçmek için köşede bekleyen mini elbiseli güzel kızı izlemek, leylak kokusu, ipeğin verdiği bir his vardı. Ama bütün bunlardan daha çok sevdiği bir şey varsa o da elle tutulamayandı. Bağlantının kurulduğu o ana bayılıyordu. Düğmeyi görebildiği (en azından bir anlığına) ve odanın aydınlandığı an en muhteşemiydi. Bu her zaman gerçekleşmiyordu. Bağlantı sıkça zihninden uçup gidiyordu. Ama bu kez yakalamayı başardı.</p>

    <p><em>Sağır mısın nesin,</em> diye bağırmıştı.</p>

    <p>Adam, ona baktığı zamanlar hariç Tom’un bir şeyler söylediğini duymamış gibi davranıyordu. Ve ona hiçbir şey söylememişti, merhaba bile dememişti. İnsanlar bazen Tom’un sorularına cevap vermezdi, çünkü yüzünde bir şey, kafasının içinin boşluğunu ele verirdi. Ama bu gerçekleştiğinde, cevap vermeyen kişi genellikle sinirli, üzgün veya mahcup görünürdü. Bu adam onlar gibi davranmıyordu, işaretparmağıyla başparmağını birleştirerek ona göstermişti ve Tom bunun her şey yolunda anlamına geldiğini biliyordu... ama adam hâlâ konuşmuyordu.</p>

    <p>Kulaklarını elleriyle kapatıp başını iki yana sallamıştı.</p>

    <p>Ağzını eliyle kapatıp aynı hareketi yapmıştı.</p>

    <p>Ellerini boğazına götürüp yine başını sallamıştı.</p>

    <p>Oda aydınlandı; bağlantı kuruldu.</p>

    <p>“Aman yabbi!” dedi Tom ve ifade yüzüne geri döndü. Kanlanmış gözleri ışıldadı. Yasadışı olduğunu unutarak Norton’un eczanesine koştu. Konuşmayan-adam Bactine’e benzer bir şeyi bir parça pamuğa döküp pamuğu alnına bastırıyordu.</p>

    <p>“Hey bayım!” dedi Tom hızla yanına gelerek. Konuşmayan-adam dönüp bakmadı. Tom bir an şaşırdı, sonra hatırladı. Nick’in omzuna dokundu. “Sağır dilsizsin, değil mi?” diye sordu ona dönünce. “Duyamıyorsun! Konuşamıyorsun! Değil mi?”</p>

    <p>Nick başını salladı. Tom’un tepkisi olağanüstüydü. Havaya sıçrıyor, ellerini çırpıyordu.</p>

    <p>“Ben düşündüm! Yaşasın ben! Kendi başıma düşündüm! Yaşasın Tom Cullen!”</p>

    <p>Nick kendini tutamayarak sırıttı. Engelinin bir başkasını böylesine mutlu ettiğine hiç tanık olmamıştı.</p>

    <p class="paragraf">Mahkeme binasının önünde küçük bir meydan vardı. Meydanda ise İkinci Dünya Savaşı’nı betimleyen bir asker heykeli duruyordu. Üzerindeki plakada, bu anıtın Harper kasabasının ÜLKELERİ İÇİN EN BÜYÜK FEDAKÂRLIĞI GÖSTEREN gençlerinin anısına dikildiği yazılıydı. Nick Andros ve Tom Cullen, bu heykelin gölgesinde oturarak Underwood Baharatlı Domuz Eli, Underwood Baharatlı Tavuk ve patates cipsi yedi. Nick’in alnında, sol gözünün hemen üzerinde X şeklinde yara bantları vardı. Tom’un dudaklarını okuyor (ve biraz zorlanıyordu, zira Tom konuşurken bir yandan da ağzına lokmalar atıyordu) ve konserve yiyeceklerden bıktığını düşünüyordu. Şöyle cızırdayan koca bir biftek için neler vermezdi.</p>

    <p>Tom oturduklarından beri susmamıştı. Araya sıkça, <em>aman yabbi!</em> ve <em>değil mi?</em> serpiştirilmiş, genellikle kendini tekrarlayan konuşmalardı. Nick pek aldırmıyordu. Tom ile karşılaşana dek insanları ne kadar özlediğini ve içten içe dünya üzerinde kalan son insan olmaktan ne denli korktuğunu fark etmemişti. Hatta salgının sağır dilsizler dışında herkesi öldürmüş olabileceğini bile düşünmüştü. İçinden gülümseyerek artık sağır dilsizler ve zekâ özürlüler dışında herkesi öldürmüş olduğu ihtimalinin de söz konusu olabileceğini düşündü. Yaz güneşinin altında, gündüz saat ikide onu eğlendiren bu düşünce, o gece geri dönecek ve hiç de komik görünmeyecekti.</p>

    <p>Tom’un herkesin nereye gittiğini düşündüğünü merak etti. Babasının birkaç sene önce bir garsonla kaçtığını, Tom’un Norbutt Çiftliği’nde ayak işleri yaptığını, Bat Norbutt’un iki sene önce Tom’un “uyum sağladığını” düşünerek balta kullanmasına izin verdiğini, “büyük çocukların” bir gece Tom’a saldırdığını ve Tom’un, “Onlara karşı koydum, neredeyse ölüyorlardı, biri yırtıklar yüzünden hastaneye kaldırıldı, A-Y, bu yırtık diye okunur, Tom Cullen bunu yaptı işte,” diye anlatışını, annesini Bayan Blakely’nin evinde bulduğunu, iki kadının da oturma odasında ölmüş olduğunu ve Tom’un kaçtığını dinledi. İnanışına göre izleyen biri varsa İsa cennetten inip ölüleri götürmezdi (Nick, Tom’un İsasının bir anlamda Noel Baba’ya benzediğini düşündü, bacadan girip hediye bırakmak yerine ölüleri götürüyordu). Ama Tom, May’in bomboş oluşuna ve kasabadan geçen yol üstünde hiçbir hareket olmayışına dair bir şey söylememişti.</p>

    <p>Ellerini Tom’un göğsüne hafifçe koyarak konuşmasını kesti.</p>

    <p>“Ne?” dedi Tom.</p>

    <p>Nick koluyla kasaba merkezindeki binaları içine alan bir daire çizdi. Yüzüne şaşkın bir ifade yerleştirerek kaşlarını sorarcasına kaldırdı, başını hafifçe yana eğdi ve arkasını kaşıdı. Sonra parmaklarıyla çimler üzerinde yürüme hareketi yaptı ve soran bakışlarını yine Tom’a çevirdi.</p>

    <p>Gördükleri onu endişelendirdi, Tom oturduğu yerde ölmüş gibi kalmıştı. Az önce anlatmaya hevesli olduğu yüzlerce şeyin heyecanıyla parlayan gözleri, donuk mavi bilyelere dönmüştü. Ağzı açıktı, Nick dili ve dişleri üzerindeki patates cipsi parçalarını görebiliyordu. Elleri kucağına düşmüştü.</p>

    <p>Telaşlanan Nick, ona dokunmak niyetiyle elini uzattı. Ama daha dokunamadan Tom’un bedeni sarsıldı. Göz kapakları titreşti ve canlılık, yüzünü bir kovaya akan su gibi doldurdu. Sırıtmaya başladı. Kafasının üzerinde, içinde EVREKA yazan bir baloncuk belirseydi olanlar daha açık ifade edilemezdi.</p>

    <p>“Herkesin nereye gittiğini soruyorsun!” diye bağırdı Tom.</p>

    <p>Nick başını hararetle salladı.</p>

    <p>“Şey, galiba Kansas City’ye gittiler,” dedi Tom. “Aman yabbi, evet. Herkes buranın ne kadar küçük bir kasaba olduğunu söylüyordu. Hiçbir hareket yok. Eğlence yok. Paten sahası bile kapandı. Artık arabalı sinemadan başka hiçbir yer kalmadı ve orada da eski filmler gösteriliyor. Annem hep insanların gittiğini ama dönen olmadığını söylerdi. Babamın Boomer’s Cafe’de çalışan garsonla gittiği gibi, ismi A-Y, DeeDee Packalotte böyle yazılır. Herhalde herkes sıkılıp, aynı anda gitmeye karar verdi. Kansas City’ye gitmiş olmalılar, değil mi? Oraya gitmişlerdir. Bayan Blakely ve annem hariç. İsa onları alıp cennete, tüm kötülüklerden uzağa götürecek.”</p>

    <p>Tom’un monoloğu tekrar başlamıştı.</p>

    <p>Kansas City’ye gitmişler, diye düşündü Nick. Belki gerçekten de öyledir. Zavallı gezegendeki herkes Tanrı’nın Eli tarafından alınmış ve ya öbür dünyaya ya da Kansas City’ye götürülmüştü.</p>

    <p>Arkasına yaslandı ve göz kapakları inip kalktı. Tom’un sözleri, modern bir şiirin görsel muadili gibi oldu. Baş harfleri küçük, modern bir şiir, E. E. Cummings’in eserlerinden biri gibi.</p>

    <blockquote class="siir">
      <p>annem dedi</p>

      <p>benim yok</p>

      <p>ama dedim ki sen en iyisi</p>

      <p>bulaşma</p>
    </blockquote>

    <p>Bir ahırda geçirdiği önceki gece gördüğü rüyalar çok kötüydü. Şimdi, karnı da tokken tek istediği...</p>

    <blockquote class="siir">
      <p>aman yabbi</p>

      <p>A-Y diye yazılır keşke olsa</p>
    </blockquote>

    <p>Nick uykuya daldı.</p>

    <p class="paragraf">Uyandığında gün ortasında derin bir uykudan uyandığınız zamanlarda olduğu gibi sersemce niye kan ter içinde olduğunu düşündü. Doğrulup oturunca anladı. Saat beşe çeyrek vardı; iki buçuk saatten fazla uyumuş ve güneş, heykelin arkasından çıkmıştı. Hepsi bu değildi. Tom Cullen aşırı özen göstererek üşümemesi için üzerini örtmüştü. İki battaniye ve bir örtüyle.</p>

    <p>Üzerindekileri bir kenara attıktan sonra ayağa kalkıp gerindi. Tom görünürde yoktu. Meydanın ana girişine doğru yürürken Tom hakkında –veya onunla birlikte– ne yapabileceğini düşündü. Zekâsı geri adam, karnını kasaba meydanının karşısındaki süpermarketten aldıklarıyla doyuruyordu. Oraya girip raflardaki konservelerin üzerlerindeki resimlere bakarak canının istediğini seçmesi yasadışı değildi, çünkü süpermarketin kapıları kilitli değildi.</p>

    <p>Nick kilitli olsalar Tom’un ne yapacağını merak etti. Herhalde açlık tahammül edilemez hale geldiğinde prensiplerini ve vicdanının sesini bir kenara bırakırdı. Peki yiyecekler bittiği zaman ne yapardı?</p>

    <p>Tom hakkında onu asıl endişelendiren mesele bu değildi. Adamın onu selamlayışındaki acınası hevesti. Belki zekâsı geriydi, ama kendisini yalnız hissetmeyecek kadar değil. Hem annesi hem teyzesi yerindeki kadın ölüp gitmişti. Babası zaten uzun zamandır yoktu. İşvereni Bay Norbutt ve kasabanın diğer tüm sakinleri bir gece Tom uyurken kasabayı terk edip Kansas City’ye gitmiş ve onu bir hayalet gibi anacaddede bir aşağı bir yukarı yürümesi için geride bırakmışlardı. Viski gibi hiç bulaşmaması gereken şeylere bulaşmıştı. Tekrar sarhoş olursa kendini yaralayabilirdi. Ve etrafta ona göz kulak olabilecek hiç kimse yokken yaralanırsa bu sonu olabilirdi.</p>

    <p>Ama... bir sağır dilsizle bir geri zekâlı bir arada? Birbirlerine ne faydaları olabilirdi? Bir tarafta konuşamayan, diğer taraftaysa düşünemeyen bir adam. Hayır, o kadar da değildi. Tom birazcık olsun düşünebiliyor, ama okuyamıyordu. Nick, Tom Cullen’la sessiz sinema oynamaktan ne zaman bıkacağını bilmiyordu. Tom’un bıkacağını sanmıyordu. Aman yabbi, bu mümkün değildi.</p>

    <p>Ellerini ceplerine sokarak meydanın girişinin hemen önündeki kaldırımda durdu. Geceyi burada onunla geçirebilirim, diye düşündü. Bir geceden bir şey olmazdı. En azından ona güzel bir yemek hazırlayabilirim.</p>

    <p>Bu düşünceyle biraz neşelenerek Tom’u bulmaya gitti.</p>

    <p class="paragraf">Nick o gece parkta uyudu. Tom’un nerede uyuduğunu bilmiyordu ama ertesi sabah, çiyler yüzünden hafifçe ıslanmış ama kendini iyi hissederek uyanıp meydanın diğer tarafına yöneldiğinde ilk gördüğü, Tom’un oyuncak Corgi arabalar ve plastik bir Texaco İstasyonu’nun üzerine eğilmiş olduğuydu.</p>

    <p>Norton’un eczanesine girdiğine göre başka yerlere de girmesinde bir sakınca olmadığını düşünmüş olmalıydı. Sırtı Nick’e dönük kaldırımda oturuyordu. Hemen yanında, dolabı açmak için kullandığı tornavida vardı. Arabalar içinde Jaguar’lar, Mercedes-Benz’ler, Rolls-Royce’lar, uzun, misket limonu yeşili renginde bir motor kapağı olan bir Bentley, bir Lamborghini, bir Cord, on iki santim uzunluğunda değiştirilmiş bir Pontiac Bonneville, bir Corvette, bir Maserati ve Tanrı korusun ve gözetsin, 1933 model bir Moon vardı. Tom arabaları istasyona sokup çıkarıyor, oyuncak pompayla depolarına benzin dolduruyordu. Nick istasyonun tamir alanındaki asansörlerden birinin yükseldiğini gördü. Tom bazen arabalardan birini onun üstüne yerleştiriyor, altında bir arızayı tamir edermiş gibi yapıyordu. Eğer duyabilseydi muhtemelen o mutlak sessizlikte Tom’un oynarken çıkardığı, arabaların istasyona girişini belirten <em>vırrr</em> sesini, benzin pompasının <em>çık-çık-çık-ding</em> sesini ve tamirhanede yükselip alçalan asansörün <em>şışşşşşş</em> sesini duyacaktı. Tom’un dudaklarından istasyon görevlisiyle arabaların içindeki minik insanlar arasındaki konuşmanın parçalarını okuyabiliyordu: <em>Depoyu dolduralım mı bayım? Normal mi? Tabii! Camı sileyim hanımefendi. Sanırım sorun karbüratörde. Hadi kaldırıp altına iyice bakalım. Tuvalet mi? Tabii! Şu tarafta!</em></p>

    <p>Ve üzerlerinde, her yöne doğru kilometrelerce uzanan Oklahoma göğü vardı.</p>

    <p><em>Onu bırakamam,</em> diye düşündü Nick. <em>Yapamam.</em> Ve içi bir anda beklenmedik, yoğun bir hüzünle doldu. O kadar şiddetliydi ki bir an ağlayacakmış gibi oldu.</p>

    <p><em>Kansas City’ye gittiler,</em> diye düşündü. <em>Olan bu. Hepsi Kansas City’ye gitti.</em></p>

    <p>Yolun karşısına doğru yürüdü ve Tom’un koluna dokundu. Tom irkilerek omzu üzerinden ona baktı. Yüzünde mahcup bir gülümseme belirdi ve bir kızarıklık boynundan yüzüne doğru yayıldı.</p>

    <p>“Bunların büyük adamlar için olmadığını, çocuklar için yapıldığını biliyorum,” dedi. “Biliyorum, evet, babam söylemişti.”</p>

    <p>Nick gülümseyerek omuz silkti ve ellerini iki yana açtı. Tom rahatlamış görünüyordu.</p>

    <p>“Artık hepsi benim. İstersem benim. Sen eczaneye girip bir şeyler alırsan ben de oyuncakçıya girip istediğimi alabilirim, değil mi? Geri götürmek zorunda değilim, değil mi?”</p>

    <p>Nick başını iki yana salladı.</p>

    <p>“Benim,” dedi Tom mutlulukla ve istasyona döndü. Nick koluna tekrar dokununca döndü. “Ne var?”</p>

    <p>Nick elini kolundan hafifçe çekince hiç itiraz etmeden kalktı. Nick, onu bisikletinin durduğu yere götürdü. Önce kendisini gösterdi, ardından bisikleti. Tom başını salladı.</p>

    <p>“Elbette. Senin bisikletin. Texaco İstasyonu da benim. Ben senin bisikletini almam sen de benim istasyonumu almazsın. Aman yabbi, olmaz!”</p>

    <p>Nick başını iki yana salladı. Kendini işaret etti. Sonra bisikleti. Ardından caddeyi. Elini veda edercesine salladı: hoşça kal.</p>

    <p>Tom aniden kıpırtısızca kalakaldı. Nick bekledi. “Gidiyor musun bayım?” diye sordu Tom tereddüt ederek.</p>

    <p>Nick başını salladı.</p>

    <p>“Gitmeni istemiyorum!” diye patladı Tom. Yaşlarla parlayan gözleri masmavi, iri iriydi. “Seni sevdim! Senin de Kansas City’ye gitmeni istemiyorum!”</p>

    <p>Nick, Tom’u yanına çekerek kolunu omzuna attı. Yine kendini işaret etti. Sonra Tom’u. Bisikleti. Yolu.</p>

    <p>“Anlamadım,” dedi Tom.</p>

    <p>Nick sabırla tekrarladı. Bu kez elini yine salladı ve ani bir ilhamla Tom’un elini de kaldırıp salladı.</p>

    <p>“Seninle gelmemi mi istiyorsun?” diye sordu Tom. İnanmaz bir gülümseme yüzünü aydınlatmaya başlamıştı.</p>

    <p>Rahatlayan Nick başını salladı.</p>

    <p>“Tabii gelirim!” dedi Tom heyecanla. “Tom Cullen gidecek! Tom...” Yüzündeki mutluluk hafifçe solarak duraksadı. Nick’e temkinli bir şekilde baktı. “Oyuncaklarımı da götürebilir miyim?”</p>

    <p>Nick, bir an düşündükten sonra başını olumlu anlamda salladı.</p>

    <p>“Tamam!” Tom’un tebessümü, bulutlar ardından çıkan güneş gibi tekrar belirdi. “Tom Cullen gidiyor!”</p>

    <p>Nick onu bisikletin yanına götürdü. Tom’u, ardından bisikleti gösterdi.</p>

    <p>“Daha önce hiç böylesini kullanmadım,” dedi Tom şüpheyle. Yüksek ve dar seleye göz ucuyla baktı. “En iyisi denemeyeyim. Tom Cullen böyle güzel bir bisikletten düşebilir.”</p>

    <p>Ama Nick cesaretlenmişti. <em>Böylesini kullanmadım demek,</em> bir başka tür bisiklet kullanmış olduğu anlamına gelirdi. Tek yapması gereken basit bir tane bulmaktı. Tom, onu yavaşlatacaktı, bu kaçınılmazdı, ama belki o kadar da yavaşlatmazdı. Hem acele etmeye ne gerek vardı? Sadece rüyaydı işte. Yine de içinde kuvvetli bir acele etme dürtüsü vardı. Tanımlanamayan, ama bilinçaltı bir komuta dönüşen bir güçtü.</p>

    <p>Tom’u tekrar oyuncakların yanına götürdü. İstasyonu gösterdi ve Tom’a gülümseyerek başını salladı. Tom hevesle çömeldi. Tam arabalara uzanmıştı ki eli havada kaldı. Kafası karışmış bir ifade ve gözlerinde şüpheyle Nick’e baktı. “Tom Cullen olmadan gitmeyeceksin, değil mi?”</p>

    <p>Nick başını kararlı bir şekilde iki yana salladı.</p>

    <p>“Tamam,” dedi Tom ve güvenle oyuncaklarına döndü. Nick, kendine engel olamadan uzanıp adamın saçlarını karıştırdı. Tom başını kaldırıp ona utangaçça gülümsedi. Nick de ona gülümsedi. Hayır, onu bırakamazdı. Bu mümkün değildi.</p>

    <p class="paragraf">Tom’a uygun bir bisiklet bulabildiğinde vakit öğle olmuştu. Bu kadar uzun süreceğini hiç tahmin etmemişti. Ama insanların çoğu şaşırtıcı bir şekilde evlerini ve garajlarını, dışarıdaki binaları kilitlemişti. Güneşin kızgın ışınları ensesine vurarak, her gözeneğinden ter boşanarak üç saat boyunca yollarda dolaşmıştı. Bir keresinde dönüp, Western Oto’yu tekrar kontrol etmiş, ama faydası olmamıştı. Vitrindeki iki bisiklet de üç vitesliydi ve diğerlerinin hiçbiri monte edilmemişti.</p>

    <p>Aradığını nihayet kasabanın güneyindeki eski bir garajın içinde buldu. Kapısı kilitliydi ama içeri süzülebileceği büyüklükte bir penceresi vardı. Nick camı bir taşla kırdıktan sonra çerçevede kalan cam parçalarını dikkatle temizledi. Garajın içi fırın gibi sıcaktı. Toz ve yağ kokusu her yere sinmişti. Eski model, Schwinn marka, lastikleri kabak bir erkek bisikleti, on yıllık bir Merc aile arabasının yanında duruyordu.</p>

    <p>Bendeki bu şans düşünülecek olursa bisiklet ilerleyecek halde değilse hiç şaşırmam, diye düşündü Nick. Ya zinciri yoktur ya da lastikleri patlaktır. Ama şansı dönmüş gibiydi. Bisiklet düzgün bir şekilde sorunsuzca ilerliyordu. Bütün vidaları ve zincir dişlileri sağlam gibiydi. Sepeti yoktu, onu bir şekilde halletmek durumundaydı, ama zincir koruyucu ve duvarda bir kar küreme küreği ve tırmık arasına asılmış, neredeyse yepyeni bir Briggs el pompası vardı.</p>

    <p>Etrafı biraz daha araştırınca bir rafta bir kutu 3-in-One Oil buldu. Yağ buldu. Sıcağı unutan Nick, çatlak beton zemine oturdu ve bisikletin zincirini dikkatle yağladı. İşi bitince yağ kutusunun kapağını özenle kapatıp pantolonunun cebine koydu.</p>

    <p>El pompasını bir parça balya ipiyle bisikletin arka çamurluğuna bağladıktan sonra garajın kapısını içeriden açarak kaldırdı. Temiz havanın kokusu ona hiç bu kadar tatlı gelmemişti. Gözlerini kapatıp havayı derin derin içine çekti, bisikleti yola çıkardı, üzerine bindi ve anacaddede yavaşça ilerlemeye başladı. Bisiklet gayet güzel ilerliyordu. Tam Tom’a göreydi. Binmeyi becerebiliyorsa elbette.</p>

    <p>Bisikleti kendi Raleigh’inin yanında bırakarak mağazaya girdi ve arka taraftaki spor malzemelerinin hemen yanında sağlam görünüşlü bir bisiklet sepeti buldu. Tam sepeti kolunun altına almış çıkarken gözüne bir şey ilişti: büyük, kırmızı lastikten pompası olan krom bir klaksondu. Sırıtarak klaksonu sepete attı ve bir tornavidayla ayarlı anahtar bulmak için hırdavat bölümüne geçti. Tekrar dışarı çıktı. Tom, İkinci Dünya Savaşı Askeri’nin gölgesinde huzurla kestiriyordu.</p>

    <p>Nick sepetle klaksonu Schwinn’in gidonuna monte etti. Ardından tekrar dükkâna dönüp büyükçe bir el çantası aldı.</p>

    <p>Çantayla süpermarkete gidip içini konserve et, meyve ve sebzeyle doldurdu. Acılı fasulye konservelerini incelerken önündeki koridordan bir gölgenin hızla geçtiğini gördü. Duyabilseydi Tom’un bisikletini keşfetmiş olduğunu anlardı. Klaksonun sesi bütün caddeyi inletiyor, Tom Cullen’ın neşeli kıkırdayışlarına karışıyordu.</p>

    <p>Dükkânın kapısını açan Nick, Tom Cullen’ın saçları ve gömleğinin eteği uçuşarak ve klaksonu deli gibi öttürerek bisikleti üstünde caddede ilerlemekte olduğunu gördü. İşyerlerinin bittiği yerdeki Arco İstasyonu’nun önünde dönerek aksi yöne doğru pedal çevirmeye başladı. Yüzünde kocaman, muzaffer bir gülümseme vardı. Oyuncak istasyon, bisikletin önündeki sepette duruyordu. Pantolonunun ve gömleğinin cepleri oyuncak arabalarla doluydu. Bisikletin jant telleri, güneşin altında parlıyordu. Nick, sırf Tom’un aldığı keyfi alıp alamayacağını görmek için klaksonun sesini duyabilmeyi diledi.</p>

    <p>Tom, ona el sallayarak caddede ilerlemeye devam etti. İşyerlerinin bittiği noktada tekrar dönerek klaksonu çala çala yaklaştı. Nick elini bir trafik polisi gibi kaldırarak onu durdurdu. Tom hafifçe kayarak tam önünde durdu. Yüzünde iri ter damlacıkları vardı. Bisiklet pompasının lastik hortumu sallanıyordu. Nefes nefese kalan Tom sırıtıyordu.</p>

    <p>Nick kasabayı işaret etti ve elini veda edercesine salladı.</p>

    <p>“İstasyonumu alabilirim, değil mi?”</p>

    <p>Nick başını salladı ve çantanın sapını, Tom’un kaslı boynundan geçirdi.</p>

    <p>“Hemen mi gidiyoruz?”</p>

    <p>Nick başını tekrar salladı ve eliyle her şey tamam işareti yaptı.</p>

    <p>“Kansas City’ye mi?”</p>

    <p>Nick başını iki yana salladı.</p>

    <p>“Nereye istersek oraya mı?”</p>

    <p>Nick başını salladı. Evet. Nereye isterlerse oraya. Ama muhtemelen Nebraska civarında bir yer olacaktı.</p>

    <p>“Yaşasın!” dedi Tom mutlu bir şekilde. “Tamam! Evet! Yaşasın!”</p>

    <p class="paragraf">Kuzeye giden 283. Karayolu’na çıkmalarının üzerinden iki buçuk saat geçmişti ki batıda fırtına bulutları toplanmaya başladı. Kısa sürede tepelerinde patlayan şiddetli yağmur, ikisini de sırılsıklam etti. Nick gök gürültülerini duymuyor, ama çakan şimşekleri görebiliyordu. Kaybolmalarının ardından gözlerinin önünde mavi mor şekiller bırakacak kadar parlaklardı. Nick’in oradan 64. Karayolu’na dönmeye niyetlendiği Rosston’a yaklaşırlarken yağmur kesildi ve gökyüzü durularak uğursuz sarı bir renge büründü. Sol yanağına çarpan ferahlatıcı rüzgâr diniverdi. Sebebini bilmiyordu, ama kendisini son derece huzursuz, tuhaf ve sakar hissediyordu. İnsanlarla hayvanların az sayıdaki ortak içgüdüsünden birinin hava basıncındaki ani ve köklü değişime gösterdikleri tepki olduğunu ona kimse söylememişti.</p>

    <p>Tom kolunu çılgınca çekiştiriyordu. Nick ona baktı. Tom’un suratında hiç renk kalmamış olduğunu görünce şaşırdı. Gözleri panikle irileşmişti.</p>

    <p><em>“Hortum!”</em> diye bağırdı Tom. <em>“Hortum yaklaşıyor!”</em> Nick bakındı, ama göremedi. Sakinleştirebilmek için bir yol düşünerek tekrar Tom’a döndü. Ama Tom gitmişti. Bisikletini yolun sağ tarafındaki tarlanın ortasına doğru sürüyor, ardında ezilmiş otlardan bir iz bırakıyordu.</p>

    <p>Kahrolası aptal, diye düşündü Nick. Bisikletin tekerleğini kıracaksın!</p>

    <p>Tom yaklaşık dört yüz metre uzunlukta toprak yolun sonundaki ve hemen bitişiğinde bir silo bulunan ahıra doğru pedal çeviriyordu. Hâlâ huzursuz olan Nick anayoldan ayrıldı, bisikletini çitin üzerinden aşırdı ve toprak yolda ilerlemeye başladı. Tom’un bisikleti, ahırın ününde yerde duruyordu. Destek ayağını indirmeye bile tenezzül etmemişti. Tom’un destek ayağını kullandığını daha önce defalarca görmüş olmasa, unuttuğunu düşünebilirdi. Küçük aklının alamayacağı kadar korkuyor olmalı, diye düşündü Nick.</p>

    <p>Huzursuzluğu, omzu üzerinden son bir kez geriye bakmasına sebep oldu ve gördükleri karşısında olduğu yerde donakaldı.</p>

    <p>Batıdan korkunç bir karanlık yaklaşıyordu. Bir bulut değildi, daha çok ışığın yokluğu gibiydi. Silindir şeklindeydi ve ilk bakışta yüksekliği üç kilometreyi buluyormuş gibi görünüyordu. Tepesi, tabanından daha genişti ve ucu yere değmiyordu. En üst noktasının etrafındaki bulutlar, tiksinti yaratan gizemli bir gücün etkisiyle kaçışıyor gibiydi.</p>

    <p>Nick izlerken hortumun alt ucu, bir kilometre kadar ötede toprağa değdi ve çatısı metalden yapılmış uzun, mavi bir bina –oto yedek parça veya kereste deposu olabilirdi– gürültüyle patladı. Nick duyamadı elbette, ama onu baştan ayağa sarsan titreşimi hissetmemesi mümkün değildi. Bina, hortum içindeki tüm havayı çekip almış gibi içe doğru patlamıştı. Hemen sonrasında teneke çatı ikiye ayrıldı. Parçalar çılgınca dönerek göğe yükseldi. Nick olan biteni büyülenmişçesine izliyordu.</p>

    <p><em>En kötü kâbuslarımda olanlara bakıyorum,</em> diye düşündü. Bazı anlarda benzese de aslında bu bir insan değil hortumdu. Önüne çıkan her şeyi söküp yok ederek batıdan yaklaşan, muazzam bir felaketti. Bu...</p>

    <p>Biri, iki kolunu birden kavrayarak ayaklarını yerden kesti ve onu ahırın içine çekti. Tom Cullen’a baktı ve bir an onu gördüğüne şaşırdı. Fırtına onu adeta büyülemiş, Tom Cullen diye birinin varlığını unutmuştu.</p>

    <p>“Aşağı!” dedi Tom nefes nefese. “Çabuk! Çabuk! Aman yabbi! Hortum! <em>Hortum!</em>”</p>

    <p>Nick sonunda korkuya kapıldı, içinde bulunduğu yarı kendinden geçmiş halinden kurtulup, nerede ve kiminle olduğunun tekrar farkına vardı. Tom’un kendisini ahırın fırtına sığınağına inen basamaklara götürmesine izin verirken tuhaf, belirgin bir titreşim hissetti. Bir ses duymaya en yakın olan tecrübesi buydu. Beyninin merkezini didikleyen bir ağrı gibiydi. Sonra, Tom’un ardından basamakları inerken hayatı boyunca unutamayacağı bir şey gördü: ahırın duvarlarını oluşturan tahtalar, görünmez kerpetenlerce çekilen çürük, kahverengi dişler gibi teker teker yerlerinden sökülüp havada dönerek yükseliyordu. Yere saçılmış samanlar, içeride oluşmuş bir düzine minyatür hortumun etkisiyle yükselip dönmeye başladı. Tuhaf titreşim, daha da ısrarlı bir hal almıştı.</p>

    <p>Tom ağır, ahşap bir kapıyı açıp onu içeri itti. Nick’in burnuna rutubet ve çürük kokuları geldi. Soluk ışıkta sığınağı, sıçanlarca kemirilmiş bir ailenin cesetleriyle paylaşmakta olduklarını görmüştü. Tom kapıyı sertçe kapatınca zifiri karanlıkta kaldılar. Titreşim azaldı, ama o zaman bile tamamen kesilmedi.</p>

    <p>Panik, cüppesini açarak yaklaştı ve onu içine aldı. Karanlık, dokunma ve koklama duyularını güçlendirmişti ve her ikisi de onu rahatlatmaya yetmiyordu. Ayaklarının altındaki tahtalardaki kesintisiz titreşimi hissedebiliyordu ve aldığı tek koku, ölümün kokusuydu.</p>

    <p>Tom karanlıkta elini bulup sıkıca kavrayınca Nick onu kendine çekti. Titrediğini hissedince ağlayıp ağlamadığını veya ona bir şey söylemeye çalışıp çalışmadığını merak etti. Bu düşünceler kendi korkusunu biraz azalttı ve kolunu Tom’un omzuna attı. Tom da ona sarıldı ve karanlıkta, birbirlerine sokulmuş halde ayakta durdular.</p>

    <p>Nick’in ayaklarının altındaki titreşim arttı; yüzünün önündeki hava bile titreşiyor gibiydi. Tom, ona daha da sıkı sarıldı. Kör ve sağır halde olacakları bekledi ve Ray Booth diğer gözünü de zarar vermiş olsa hayatının hep böyle yarım devam ettirebileceğini düşündü. Böyle bir şey gerçekleşmiş olsaydı herhalde kendini günler önce vurmuş ve böyle bir eziyete son vermiş olurdu.</p>

    <p>Daha sonra saatine baktığında gördüğüne neredeyse inanamayacaktı. Karanlık sığınakta sadece on beş dakika mı kalmışlardı? Saati hâlâ işler halde olduğuna göre bu doğru olmalıydı. Zamanın ne kadar öznel ne kadar göreceli olduğunu o ana dek anlayamamıştı. Ona göre içeride en az bir saat, hatta iki veya üç saat kalmışlardı. Ve zaman ilerledikçe sığınakta Tom ile yalnız olmadıklarına inanmaya başlamıştı. Ah, cesetler vardı –zavallı bir adam sonları yaklaşınca, belki yüksek ateşin etkisiyle onları doğal felaketlerden koruyan sığınağın hastalıktan da koruyacağını varsayarak bütün ailesini buraya getirmişti– ama Nick’in kastettiği onlar değildi. Nick’in düşüncesine göre bir ceset, sandalyeden, daktilodan veya bir halıdan farksız bir nesneydi. Bir ceset, sadece yer kaplayan, hareketsiz bir şeydi. Onun hissettiği, bir başka varlıktı ve kim –ya da ne– olduğuna dair inancı giderek kuvvetleniyordu.</p>

    <p>Rüyalarında hayat bulan Kara Adam’dı, siklonun kara kalbinde varlığını hissettiği yaratıktı.</p>

    <p>Bir yerde... köşede ya da belki tam arkalarında... onları izliyordu. Ve bekliyordu. Doğru an gelince onlara dokunacaktı ve... ne olacaktı? Korkudan akıllarını kaybedeceklerdi elbette. Sadece bu. O onları görebiliyordu. Nick bundan emindi. Gözleri, kedilerin veya garip uzaylı yaratıklarınki gibi karanlıkta görebiliyordu. <em>Predator</em> filmindeki yaratık gibi. Evet, öyle. Kara Adam, insan gözünün asla algılayamayacağı renkleri görebiliyordu ve ona göre bütün dünya, koca bir fıçı pıhtılaşmış kanla boyanmış gibi yavaş ve kırmızıydı.</p>

    <p>Nick başlarda bu hayali gerçeklerden ayırabiliyordu, ama zaman ilerledikçe, hayalin gerçekliğinden daha da emin oldu. Kara Adam’ın nefesini her an ensesinde hissedeceğine inanıyordu.</p>

    <p>Tam kapıya atılıp açarak dışarıda ne olursa olsun yukarı çıkacaktı ki Tom ondan önce davrandı. Nick’in omuzlarına dolanan kol hızla kayboldu. Ardından sığınağın kapısı aniden açıldı ve içeri, Nick’in sağlam gözünü korumak için elini kaldırmasına sebep olan parlak bir ışık doluverdi. Tom Cullen’ın bir hayalete benzer siluetinin basamakları tırmandığını görür gibi oldu ve göz kamaştıran aydınlıkta peşinden koştu. Tepeye vardığı sırada gözü ışığa yeni alışmıştı.</p>

    <p>Aşağı indikleri sırada havanın bu kadar aydınlık olmadığını düşündü ve hemen sonrasında nedenini gördü. Ahırın çatısı uçmuştu. Sanki cerrahi bir müdahaleyle alınmıştı; o kadar temiz bir kopuştu ki yerde ne kıymık parçaları ne de başka bir döküntü vardı. Üç çatı kirişi, üst katın yan tarafından sarkıyordu ve üzerlerindeki bütün tahtalar neredeyse ayrılmıştı. Ahırda durmak, tarihöncesi bir canavarın iskeletinin içinde olmak gibiydi.</p>

    <p>Tom hasar tespiti için durmamıştı. Ahırdan şeytan kovalıyormuşçasına kaçıyordu. Sadece bir kez ardına baktı. Gözleri dehşetle irileşmişti. Nick kendine engel olamayarak omzu üzerinden geriye, sığınağa baktı. Basamaklar gölgelere doğru iniyordu. Zemindeki samanları ve gölgeler içinden çıkan iki eli görebiliyordu. Parmaklarının bütün etleri, kemiklere dek sıçanlarca kemirilmişti.</p>

    <p>Aşağıda biri varsa da Nick görmedi.</p>

    <p>Görmek istemiyordu zaten.</p>

    <p>Tom’un peşinden gitti.</p>

    <p class="paragraf">Tom bisikletinin yanında titreyerek bekliyordu. Nick bir an fırtınanın seçiciliğini şaşkınca düşündü. Ahırın neredeyse tamamını yerinden sökmüşken bisikletlerini olduğu yerde bırakmıştı. O sırada Tom’un ağlamakta olduğunu fark etti. Yanına gidip kolunu omzuna attı. Tom irileşmiş gözlerle ahırın çarpılmış kapısına bakıyordu. Nick, başparmağıyla işaretparmağını birleştirerek gülümsedi. Tom, ona bir süre baktı ama Nick gülümsemesine umduğu karşılığı alamadı. Tom gözlerini tekrar ahıra dikti. Sabit ve boş bakışları Nick’in hiç hoşuna gitmemişti.</p>

    <p>“İçeride biri vardı,” dedi Tom aniden.</p>

    <p>Nick gülümsedi, ama tebessümünün dudaklarında donduğunu hissedebiliyordu. İnandırıcı olup olmadığını bilmiyordu, ama berbat bir his olduğu muhakkaktı. Tom’u, ardından kendini gösterdi ve elinin yan tarafıyla havayı kesercesine bir hareket yaptı.</p>

    <p>“Hayır,” dedi Tom. “Sadece biz değildik. Başka biri daha vardı. Hortumun içinden çıkan biri.”</p>

    <p>Nick omuz silkti.</p>

    <p>“Artık gidebilir miyiz? Lütfen?”</p>

    <p>Nick başını salladı.</p>

    <p>Bisikletlerini hortumun otları yolup toprağı altüst ettiği patika üzerinden anayola götürdüler. Hortum, Rosston’un batısında yerle temas etmiş, 283. Karayolu’nu batıda doğuya geçmiş, çitleri ve kabloları piyano telleri gibi havaya savurmuş, ahırın solundan geçerek arkasında duran –bir zamanlar duran– eve tam cepheden dalmıştı. Tarlada bıraktığı iz, dört yüz metre ileride aniden son buluyordu. Bulutlar artık dağılmaya başlamıştı (hâlâ hafif, ferahlatıcı bir yağmur çiseliyor olmasına rağmen) ve kuşlar kaygısızca cıvıldıyordu.</p>

    <p>Nick bisikletini çitin üzerinden anayola doğru aşıran Tom’un belirgin kaslarına baktı. Adam hayatımı kurtardı, diye düşündü. Daha önce hiç hortum görmemiştim. Onu daha önce düşündüğüm gibi May’de bırakmış olsaydım şimdi ölmüş olacaktım.</p>

    <p>Kendi bisikletini de çitin üzerinden aşırdı ve Tom’un sırtına hafifçe vurarak gülümsedi.</p>

    <p>Birini daha bulmamız gerek, diye düşündü Nick. Ona teşekkür edebilmem için bu şart. Ve adımı söyleyebilmem için. Okuyamadığı için daha adımı bile bilmiyor.</p>

    <p>Bir an bunu düşünerek olduğu yerde kaldı, ardından bisikletlerine binerek tekrar yola koyuldular.</p>

    <p class="paragraf">O gece Rosston Jaycees’in Küçükler Ligi sahasında kamp kurdular. Gece bulutsuzdu, yıldızlar pırıl pırıl parlıyordu. Nick çabucak uyudu ve hiç rüya görmedi. Ertesi gün şafak vakti yanında birinin olmasının ne büyük bir fark yarattığını ve kendini nasıl iyi hissettirdiğini düşünerek uyandı.</p>

    <p>Gerçekten de Nebraska’da bir Polk kasabası vardı. Önce şaşırmıştı, ama birkaç senedir sürekli yollardaydı. Polk kasabasından bahseden ya da oradan birileriyle konuşmuş, ama unutmuş olmalıydı. 30. Karayolu da vardı. Ama bir mısır tarlasının ortasında verandada oturmuş gitar çalarak ilahi söyleyen yaşlı, zenci bir kadın bulacaklarına, en azından parlak sabah güneşi altındayken inanamıyordu. Önceden bilmeye ve imgelemlere inanmazdı. Ama başkalarını aramak için bir yerlere gitmek önemli görünüyordu. Bir anlamda Fran Goldsmith ve Stu Redman’ın tekrar gruplaşıp topluluk oluşturma dürtüsünü paylaşıyordu. Bu gerçekleşene dek her şey yabancı ve kopuk olacaktı. Tehlike her yerdeydi. Görülemiyor, ama hissedilebiliyordu. Önceki gün sığınakta Kara Adam’ın varlığını hissettiği gibi. Bu tehlike her yerdeydi; evlerin içinde, bir sonraki virajın ardında, hatta belki yollara saçılmış arabalarla kamyonların altında. Orada yoksa, mutlaka takvimdeydi. Birkaç yaprak ötede. Varlığının her parçası tehlike diye fısıldıyordu adeta. KÖPRÜ YIKILDI. YOL ALTMIŞ KİLOMETRE BOYUNCA BOZUK. BU NOKTADAN ÖTEYE GİDENLER İÇİN SORUMLULUK KABUL EDİLMEZ.</p>

    <p>Bir kısmı, bomboş kırsal kesimin muazzam, sarsıcı, psikolojik şokuydu. Shoyo’da bulunduğu süre içinde bundan kısmen korunmuştu. Shoyo’nun boş olması o kadar önemli değildi, en azından genel anlamda, çünkü Shoyo zaten büyük tabloda fazla önem teşkil etmeyen minicik bir noktaydı. Ama yola çıktıktan sonra sanki... çocukken izlediği bir Walt Disney filmini anımsadı; doğayla ilgili bir filmdi. Ekranı tek bir lale kaplıyordu ve nefes kesici bir güzelliğe sahipti. Sonra kamera baş döndüren bir hızla geri çekiliyor ve ortaya bir lale tarlası çıkıyordu. İnsanı inanılmayacak kadar sarsıyordu. Duygusal anlamda aşırı yüklenmeye yol açıyor ve içeride bir yerde sigorta atarak devreyi kesiyordu. Çok fazlaydı. Bu yolculuk da aynı etkiyi yaratıyordu. Shoyo’nun boşluğuna alışabilmişti. Ama McNab de boştu, Texarkana ve Spencerville de. Ardmore yanıp kül olmuştu. 81. Karayolu’nda ilerlemiş ve sadece bir geyikle karşılaşmıştı. İki kez, yaşayan insanlarca bırakılmış olması muhtemel işaretler görmüştü; yaklaşık iki günlük bir kamp ateşi ve vurulup itinayla temizlenmiş bir geyik. Ama insan yoktu. Bu kadarı insanın dengesini bozmaya yetiyordu, çünkü muazzamlığı durmaksızın üzerine çökmeye devam ediyordu. Sadece Shoyo, Texarkana veya McNab değildi; <em>bütün</em> Amerika dibinde birkaç bezelye unutulmuş, dev bir konserve kutusuna dönmüştü. Ve Amerika’nın ötesinde <em>koca bir dünya</em> vardı. Bunu düşünmek Nick’in başını döndürüp midesini bulandırıyordu. Ve daha fazla düşünmemenin en iyisi olacağına karar verdi.</p>

    <p>Düşünceleri bir kenara bırakarak haritanın üzerine eğildi. Yola devam ederlerse belki tepeden aşağı yuvarlanan bir kartopu gibi büyürlerdi. Şansları varsa orasıyla Nebraska arasında birkaç kişiye daha rastlarlardı (ya da daha büyük bir grupla karşılaşıp onlara katılırlardı), Nebraska’dan sonra başka bir yere giderlerdi herhalde. Sonunda bir ödülün bulunmadığı bir macera gibiydi bu... ne kutsal kâse, ne de örse saplanmış bir kılıç vardı.</p>

    <p>Kuzeydoğuya dönüp Kansas’a doğru gideriz, diye düşündü. 35. Karayolu onları 81’e, kusursuz bir dik açıyla 92. Karayolu’na bağlanan 81 de Swedeholm, Nebraska’ya ulaştırırdı. 30. Karayolu, bir dik üçgenin hipotenüsü gibi ikisini birleştiriyordu. Ve o üçgenin içinde bir yerlerde, rüyasındaki kasaba vardı.</p>

    <p>Orayı düşünmek, içini beklentiyle titretiyordu.</p>

    <p>Göz ucuyla bir hareket fark edince başını kaldırıp baktı. Tom, iki elini yumruk yapmış, gözlerini ovuşturarak oturuyordu. Ağzı dev gibi bir esnemeyle açıldı ve yüzünün aşağı kısmı neredeyse görünmez oldu. Nick ona sırıtınca Tom da aynı şekilde karşılık verdi.</p>

    <p>“Bugün biraz daha ilerleyecek miyiz?” diye sordu Tom. Nick başını evet anlamında salladı. “Yaşasın! Bisikletimi sürmeyi seviyorum. Aman yabbi, evet! Umarım hiç durmayız!”</p>

    <p>Nick haritayı kaldırırken, <em>kim bilir,</em> diye düşündü. <em>Belki dileğin gerçekleşir.</em></p>

    <p class="paragraf">O sabah doğuya döndüler ve öğle yemeklerini Oklahoma-Kansas sınırının yakınında bir dört yol ağzında yediler. Temmuzun yedisiydi ve çok sıcaktı.</p>

    <p>Tom durmalarından kısa bir süre önce bisikletini her zamanki gibi kaydırarak durdurdu. Gözlerini yol kenarında, betona gömülmüş tabelaya dikmişti. Nick tabelaya baktı: OKLAHOMA’NIN HARPER KASABASINDAN ÇIKIYOR, OKLAHOMA’NIN WOODS KASABASINA GİRİYORSUNUZ.</p>

    <p>“Okuyabiliyorum,” dedi Tom. Nick duyabiliyor olsaydı Tom’un sesindeki heyecanı fark ederek duygulanırdı. <em>“Harper kasabasından çıkıyorsunuz. Woods kasabasına giriyorsunuz.”</em> Nick’e döndü: “Biliyor musun bayım?”</p>

    <p>Nick başını iki yana salladı.</p>

    <p>“Hayatımda hiç Harper kasabasının dışına çıkmadım, Tom Cullen hiç çıkmadı. Ama babam bir keresinde beni buraya getirip, bu tabelayı göstermişti. Beni öte tarafında görürse döverek ölmekten beter edeceğini söylemişti. Umarım bizi Woods kasabasında görmez. Sence görür mü?”</p>

    <p>Nick empatiyle başını iki yana salladı.</p>

    <p>“Kansas City Woods kasabasında mı?”</p>

    <p>Nick başını yine iki yana salladı.</p>

    <p>“Başka bir yere gitmeden önce Woods kasabasına gireceğiz, değil mi?”</p>

    <p>Nick başını salladı.</p>

    <p>Tom’un gözleri parladı. “Dünya bu mu?”</p>

    <p>Nick anlamamıştı. Kaşlarını çatarak sorarcasına baktı ve omuzlarını silkti.</p>

    <p>“<em>Dünya</em> bir yer, değil mi?” diye sordu Tom. “<em>Dünyaya</em> mı gidiyoruz bayım?” Tom duraksadı ve büyük bir ciddiyetle sordu. “Woods dünyanın adı mı?”</p>

    <p>Nick başını yavaşça iki yana salladı.</p>

    <p>“Tamam,” dedi Tom. Tabelaya bir süre baktı, ardından gözünden akan yaşı sildi. Bisikletine atladı. “Tamam, hadi gidelim.” Tek kelime daha etmeden kasaba sınırını geçti ve Nick de onu takip etti.</p>

    <p class="paragraf">Hava tam daha fazla ilerleyemeyecekleri kadar kararmıştı ki Kansas’a vardılar. Yorgun ve aksi görünen Tom akşam yemeğinden sonra oyuncaklarıyla oynamak istedi. Televizyon seyretmek de istiyordu. Daha fazla bisiklete binmek istemiyordu, çünkü poposu acıyordu. Eyalet sınırı kavramına sahip değildi, KANSAS’A HOŞ GELDİNİZ yazan tabelayı gördüğünde Nick’in hissettiği mutluluğu fark etmedi. O sırada karanlık gittikçe çökmüştü; kahverengi tabeladaki beyaz harfler hayaletmişçesine havada uçuyormuş gibi görünüyordu.</p>

    <p>Sınırın beş yüz metre kadar ötesinde. H. G. Wells romanından fırlamış bir Marslı gibi uzun, çelik ayaklar üzerinde duran bir su tankının altında kamp kurdular. Tom uyku tulumunun içine kıvrılır kıvrılmaz uyumuştu. Nick bir süre oturarak gökyüzünde beliren yıldızları izledi. Etraf kapkaranlık ve ona göre çok sessizdi. Uyku tulumuna girmesinden kısa bir süre sonra bir karga yakındaki çitin üzerine kondu ve onu seyrediyor göründü. Küçük siyah gözlerinin içinde kan gibi görünen küçük daireler vardı: sessizce doğmakta olan turuncu ay, gözlerinden yansıyordu. Kargaya dair, Nick’in hoşlanmadığı, onu tedirgin eden bir şey vardı, ama ne olduğunu çıkaramıyordu. Bir taş bularak kargaya doğru fırlattı. Karga ona kinle bakar gibi oldu ve kanatlarını çırparak karanlığın içinde gözden kayboldu.</p>

    <p>O gece rüyasında çatıda dikilen, yüzü olmayan adamı gördü. Ellerini doğuya uzatmıştı. Ardından mısırları –boyunu aşan mısırları– gördü ve müzik sesini duydu. Ama bu kez müzik olduğunun <em>bilincindeydi</em> ve gitar sesi olduğunu <em>biliyordu.</em> Şafağa karşı mesanesi acı verecek kadar dolu ve kulağında kelimeler çınlayarak uyandı: <em>Bana Abagail Ana derler... istediğin zaman beni görmeye gel.</em></p>

    <p class="paragraf">O gün öğleden sonra 160. Karayolu’ndaki Comanche kasabasından geçerek doğuya doğru ilerledikleri sırada küçük bir bizon sürüsü görerek hayretle bakakaldılar. Yaklaşık bir düzine bizondan oluşan sürü, otlanacak bir yer arıyor olmalıydı. Yolun kuzeyinde dikenli teller vardı, ama görünüşe bakılırsa bizonlar geçmenin bir yolunu bulmuştu.</p>

    <p>“Bunlar ne?” diye korkuyla sordu Tom. “İnek değiller!”</p>

    <p>Nick konuşamadığı, Tom da okuyamadığı için ne olduklarını ona anlatamadı. 8 Temmuz 1990 gecesini, Deerhead’in altmış kilometre batısında açık bir çiftlik alanında geçirdiler.</p>

    <p class="paragraf">9 Temmuz günü öğle yemeklerini kısmen yanmış bir çiftlik evinin ön bahçesindeki yaşlı, zarif karaağacın gölgesinde yediler. Tom tek eliyle bir konserveden çıkardığı sosisleri yerken diğeriyle oyuncak arabalarını istasyona sokup çıkarıyordu. Bu arada popüler bir şarkının nakaratını hiç durmaksızın tekrarlıyordu. Nick, Tom’un dudaklarının oluşturduğu kelimeleri artık ezberlemişti. “Bebeğim, erkeğini anlayabiliyor musun, o dürüst bir adam bebeğim, erkeğini anlıyor musun?”</p>

    <p>Ülkenin büyüklüğü Nick’in moralini bozuyor ve onu hayrete düşürüyordu; şansının er geç yaver gideceğini bilerek başparmağını uzatıp yol kenarında beklemenin ne büyük bir avantaj olduğunu daha önce fark etmemişti. Bekleyişinin sonunda çoğunlukla bacaklarının arasında bira kutusu bulunan bir adamın kullandığı bir araba, onu almak için dururdu. Ona nereye gittiğini sorar, Nick de daha önceden hazırlayıp göğüs cebine koyduğu, üzerinde, “Merhaba, ben Nick Andros. Sağır ve dilsizim. Kusura bakmayın. ...’ya gideceğim. Götürdüğünüz için teşekkürler. Dudak okuyabiliyorum,” yazan notu uzatırdı. Ve böylece yola devam ederdi. Adamın sağır ve dilsizlerle bir sorunu yoksa (azınlıkta olmalarına rağmen böyle tipler vardı) onu gideceği yere kadar ya da o yönde belli bir mesafe götürürdü. Araba kilometreleri yutar, hızla ilerlerdi. Araba, bir tür teleportasyondu. Haritayı mağlup ediyordu. Ama artık arabalar yoktu. Aslında yolların tıkanık olmadığı, uzunluğu yaklaşık yüz kilometreyi bulan bölümlerde bir araba, dikkatli gidildiği takdirde çok işe yarayabilirdi. Yolun tıkandığı yerde aracı bırakır, biraz yürür, bir başka araç bulurdu. Araba olmayınca, bir devin göğsünde yürümeye çalışan karıncalardan bir farkları kalmıyordu. Bu yüzden Nick sonunda biriyle karşılaştıklarında (bunun eninde sonunda gerçekleşeceğini varsayıyordu) otostop yaptığı günlerdeki gibi olacağını yarı diliyor, yarı hayal ediyordu; Bir sonraki tepeye tırmanan arabanın metal aksamının o tanıdık pırıltısı gözünü alacak, içi mutlulukla dolacaktı. Son derece sıradan bir Amerikan arabası olacaktı, bir Chevy Biscayne veya Pontiac Tempest, sevgili Detroit yürüyen demiri. Hayallerindeki araba hiçbir zaman bir Mazda veya Honda ya da Yugo olmazdı. Amerikan güzeli yol kenarına yanaşacak ve direksiyonun gerisinde bir adam göreceklerdi, güneş yanığı dirseğini camdan ukala bir tavırla çıkarmış bir adam. Adam gülümsüyor olacak ve şöyle diyecekti. “Vay canına! Sizi gördüğüme çok sevindim çocuklar! Atlayın hadi! Atlayın da nereye gideceğimize bakalım!”</p>

    <p>Ama o gün kimseyi görmediler. Ayın onunda, Julie Lawry ile karşılaştılar.</p>

    <p class="paragraf">Yine çok sıcak bir gündü. Günün büyük bölümünü gömleklerinin eteklerini bellerine bağlayıp pedal çevirecek geçirmişlerdi ve ikisinin de teni Kızılderililer gibi koyulaşmıştı. Günleri pek iyi geçmiyordu, bugün değil. Elmalar yüzündendi. Yeşil elmalar.</p>

    <p>Bir çiftlikte, yaşlı bir elma ağacı bulmuşlardı. Dalları, küçük, yeşil elmalarla doluydu. Ekşiydiler, ama Nick ve Tom taze meyveye o kadar hasretti ki elmaların tadı, cennetten çıkmaymış gibi geliyordu. Nick iki taneden sonra kendini kontrol ederek durmayı başardı, ama Tom açgözlülükle altı taneyi çekirdekleriyle birlikte midesine indirmişti. Nick’in durmasına dair işaretlerini görmezden gelmişti. Tom Cullen kafasını bir şeye takmışsa dört yaşında yaramaz bir çocuğun çekiciliğine sahip olabiliyordu.</p>

    <p>Böylece o sabah on birde başlayan ishal, gün boyunca kendini sıkça göstermiş ve Tom bağırsaklarını sancılar eşliğinde boşaltmak durumunda kalmıştı. Yüzünden oluk oluk ter boşanıyordu. İnliyor, çok dik olmayan yokuşlarda bile inip bisikletini itmek zorunda kalıyordu. Nick durumun verdiği rahatsızlığa rağmen hüzünle karışık bir ilgiyle onu izliyordu.</p>

    <p>Saat dört civarında Pratt kasabasına vardılar ve Nick o gün için yeterince ilerlediklerine karar verdi. Tom bir otobüs durağının gölgesindeki banka minnetle uzandı ve hemen uyudu. Nick, onu orada bıraktı ve terk edilmiş işyerlerinin bulunduğu bölgeye giderek bir eczane aradı. Biraz Pepto-Bismol bulacak ve uyandığında, istese de istemese de Tom’a zorla içirecekti. İşe yaraması için bütün şişeyi bitirmesi gerekecekse sorun değildi. Ne gerekiyorsa yapacaktı. Ertesi günü daha verimli geçirmekte kararlıydı.</p>

    <p>Pratt sinema salonuyla hamburgerci arasında bir Rexall<a href="../Text/Section0108.xhtml#Footnote0010" id="Backlink0010"><sup>[10]</sup></a> buldu. Açık kapıdan içeri girerek sıcak, bayat, tozlu kokuyu içine çekti. Başka kokular da karışmıştı. En kuvvetlisi parfümdü. Belki sıcak yüzünden bazı şişeler patlamıştı.</p>

    <p>Nick, Pepto-Bismol’ün sıcaktan etkilenip etkilenmediğini hatırlamaya çalışarak raflarda mide ilacını aramaya başladı. Herhalde etiketinde yazardı. Bakışları bir mankenin üzerinden geçti ve sağdan ikinci sırada aradığını buldu. Tam o yöne doğru iki adım atmıştı ki daha önce hiçbir eczanede manken görmediği geldi aklına.</p>

    <p>Arkasına dönüp bakınca Julie Lawry’yi gördü.</p>

    <p>Bir elinde parfüm, diğerinde kapağıyla hiç kıpırdamadan dikiliyordu. Çini mavisi gözleri hayretle irileşmişti. Kahverengi saçlarını, uçları sırtına dek inen parlak, ipek bir eşarpla bağlamıştı. Üzerinde pembe, dar bir bluz ve külotla karıştırılabilecek kısalıkta bir kot şort vardı. Alnı sivilcelerle doluydu, çenesinin tam ortasında da kocaman bir tane vardı.</p>

    <p>Eczanenin ortasında donakalmış halde birbirlerine baktılar. Sonra parfüm şişesi kızın elinden düşüp parçalandı ve içeriyi, bir cenaze evini hatırlatan keskin bir kokuyla doldurdu.</p>

    <p>“Tanrım, sen gerçek misin?” diye sordu titrek sesle.</p>

    <p>Nick’in kalbi deli gibi çarpmaya başladı, kanının şakaklarını çılgınca zorladığını hissedebiliyordu. Görüşü bile hafifçe bulanıklaştı ve gözlerinin önünde beyaz noktacıklar belirdi.</p>

    <p>Başını salladı.</p>

    <p>“Hayalet değil misin?”</p>

    <p>Nick başını iki yana salladı.</p>

    <p>“O halde bir şey söyle. Hayalet değilsen bir şey söyle.”</p>

    <p>Nick bir elini önce ağzına, ardından boğazına götürdü.</p>

    <p>“Bu da ne demek oluyor?” Kızın sesi hafifçe histerik bir tona bürünmüştü. Nick bunu duyamıyor ama hissedebiliyor ve yüz ifadesinde görebiliyordu. Ona doğru bir adım atmaya korkuyordu, çünkü atarsa kız kaçacaktı. Başka birini görmekten korktuğunu sanmıyordu; kız, hayal görmeye başladığından, aklını kaçırdığından korkuyordu. O negatif dalgayı tekrar hissetti. Bir konuşabilseydi...</p>

    <p>Sessiz hareketlerini tekrarladı. Ne de olsa tek yapabileceği buydu. Bu kez kavrayış gerçekleşti.</p>

    <p>“Konuşamıyor musun? Dilsiz misin?”</p>

    <p>Nick başını salladı.</p>

    <p>Kız sinirli bir kahkaha attı. “Sonunda karşıma biri çıkıyor, o da dilsiz ha?”</p>

    <p>Nick omzunu silkti ve hafifçe gülümsedi.</p>

    <p>“Eh,” dedi kız raflar arasından ona yaklaşarak. “Tipin fena değil. Bu da bir şeydir.” Elini Nick’in koluna koydu. Göğsü neredeyse ona değecekti. Nick’in burnuna en az üç değişik parfümün ve onların gerisindeki nahoş terin kokusu geliyordu.</p>

    <p>“Adım Julie,” dedi kız. “Julie Lawry. Seninki nedir?” Kıkırdadı. “Söyleyemiyorsun, değil mi? Zavallım.” Biraz daha yaklaşınca göğüsleri Nick’in koluna hafifçe sürttü. Nick bedeninin ısınmaya başladığını hissetti. Ne oluyor, diye düşündü, kızın yaşı henüz küçük.</p>

    <p>Ondan uzaklaştı, cebinden defterini çıkardı ve yazmaya başladı. Birkaç satır yazmıştı ki kız arkasından uzanıp, yazdıklarını okumaya çalıştı. Sutyeni yok. Tanrım. Korkusunu üzerinden pek çabuk atmıştı doğrusu. Nick’in yazısı bozulur gibi oldu.</p>

    <p>“Vay canına,” dedi kız o yazarken, sanki şebeklik yapan bir maymunu izliyordu. Deftere bakmakta olan Nick, kızın söylediklerini okuyamadı, ama sıcak nefesini hissedebiliyordu.</p>

    <p>“Adım Nick Andros. Sağır ve dilsizim. Zekâsı hafifçe geri olan, Tom Cullen adında bir adamla birlikte yolculuk ediyorum. Okuyamıyor ve hareketlerimi çok basit olmadıkları sürece anlayamıyor. Nebraska’ya gidiyoruz, çünkü orada insanlar olabileceğini düşünüyorum. İstersen sen de bizimle gel.”</p>

    <p>“Olur,” dedi kız hemen ve sağır olduğunu hatırlayarak yavaşça sordu. “Dudak okuyabiliyor musun?”</p>

    <p>Nick başını salladı.</p>

    <p>“Tamam. Birilerini gördüğüm için çok mutluyum. Sağır ve geri zekâlı olsalar bile. Burası insanı korkutuyor. Elektrikler kesildiğinden beri geceleri uyumakta zorlanıyorum.” Yüzünde gerçek bir insandan daha çok bir pembe dizi karakterine yakışır abartılı bir keder vardı. “Annemle babam iki hafta önce öldü. Benden başka herkes öldü. O kadar yalnızdım ki.” Hıçkırarak kendini Nick’in kollarına attı ve iğrenç bir keder parodisini canlandırıyormuşçasına vücudunu dalgalandırdı.</p>

    <p>Geri çekildiğinde gözleri kuru ve parlaktı.</p>

    <p>“Hey, hadi yapalım,” dedi. “Tatlı bir tipsin.”</p>

    <p>Nick, ona bakakaldı. İnanamıyorum, diye düşündü.</p>

    <p>Ama gerçekti işte. Kız kemerini çekiştiriyordu. “Hadi. Doğum kontrol hapı kullanıyorum. Güvendeyiz.” Bir an duraksadı. “Yapabiliyorsun, değil mi? Yani konuşamıyor olman, o işi de yapamadığın anlamına...”</p>

    <p>Nick belki omuzlarını kavramak niyetiyle ellerini kaldırdı, ama göğüslerini buldu. Ve sahip olduğu tüm karşı koyma gücü yok oldu. Mantıklı düşünme kabiliyetini kaybetti. Kızı yere yatırdı ve ona sahip oldu.</p>

    <p class="paragraf">Bir süre sonra kemerini bağlarken Tom’u kontrol etmek için kapıya çıktı. Hâlâ duraktaki bankta uyuyordu. Julie elinde bir başka parfüm şişesiyle yanına geldi.</p>

    <p>“Geri zekâlı o mu?” diye sordu.</p>

    <p>Söylediğinden hoşlanmayan Nick başını salladı. Zalimce söylenmiş bir sözdü.</p>

    <p>Kız kendinden bahsetmeye başladı. On yedi yaşında olduğunu öğrenince Nick rahatladı. Kendisinden pek de küçük sayılmazdı. Çok genç göründüğü için annesi ve arkadaşları ona Melek Surat, kısaca Melek diyordu. İlerleyen zamanda ona pek çok şey anlattı. Nick gerçeği yalandan veya temenniden ayırt etmekte çok zorlanıyordu. Hayatı boyunca bu uzun monologlarını kesmeden dinleyecek onun gibi birini arıyor olabilirdi. Nick’in gözleri, kızın pembe dudaklarının aldığı şekilleri takip etmekten yorulmuştu. Ama ne zaman Tom’u kontrol etmek veya yolun karşısındaki mağazanın kırık vitrinini incelemek için bakışlarını çevirse kız uzanıp yanağına dokunuyor ve yüzünü tekrar kendine doğru çeviriyordu. Nick’in her şeyi “duymasını” ve hiçbir şeyi kaçırmamasını istiyordu. İlk başlarda Nick’i rahatsız etmiş, ardından sıkmaya başlamıştı. Daha tanışalı sadece bir saat olmasına rağmen onunla hiç karşılaşmamış olmayı veya kızın onlarla gelmekten vazgeçmesini diliyordu.</p>

    <p>Anlattıklarına bakılırsa rock dinlemeyi ve esrar içmeyi seviyordu. Bir erkek arkadaşı vardı, ama lisedeki eğitim sistemi tepesini attırmış, o yüzden geçen nisanda gidip orduya yazılmıştı. Julie onu o zamandan beri görmüyordu, ama her hafta mektup yazmaya devam ediyordu. O ve iki kız arkadaşı, Ruth Honinger ve Mary Beth Gooch, Wichita’daki bütün rock konserlerini izlemeye gitmişler, geçen eylül ayında ise otostop yaparak Kansas City’deki Van Halen and the Monsters konserini izlemişlerdi. Söylediğine göre grubun basçısı ile “o işi” yapmış ve bunun “hayatının en manyak deneyimi” olduğunu iddia etmişti. Annesinin “dar görüşlü bir kaltak” olmasına ve babasının orduya yazılan erkek arkadaşı Ronnie’yi küçük görmesine rağmen yirmi dört saat arayla kaybettiği ebeveynlerinin ardından “gözleri pörtleyene kadar” ağlamıştı. Liseden mezun olduğunda Wichita’da bir güzellik uzmanı olmayı veya Hollywood’a gidip ünlü yıldızların evlerini yapan şirketlerden birinde çalışmayı istiyordu, çünkü “iç dekorasyon konusunda manyak yetenekliydi ve Mary Beth de onunla gideceğini söylemişti.”</p>

    <p>Bu noktada aniden Mary Beth Gooch’un öldüğünü ve bir güzellik uzmanı veya film yıldızlarının dekoratörü olma fırsatını herkesle ve her şeyle birlikte kaybetmiş olduğunu hatırladı. Bu kez yüzünde daha inandırıcı bir keder ifadesi belirdi. Yine de bir fırtına değil, geçici bir rüzgârdı.</p>

    <p>Kelimelerin akışı kesintiye uğradığında –en azından bir süreliğine– yine “o işi” (nazlı bir edayla söylüyordu) yapmak istedi. Nick başını iki yana sallayınca kısa bir süre surat astı. “Belki sizinle gitmekten vazgeçerim,” dedi.</p>

    <p>Nick omuz silkti.</p>

    <p>“Salak... salak... salak,” dedi kız ani ve sert bir acımasızlıkla. Gözleri kinle parlıyordu. Sonra gülümsedi. “Ciddi değildim. Şaka yapıyordum.”</p>

    <p>Nick ifadesiz bir yüzle ona baktı. Ona daha kötü sıfatlar da yakıştırıldığı olmuştu, ama bu kızda hiç hoşuna gitmeyen bir şeyler vardı. Sabırsızlıkla karışık dengesizlik. Sinirlenecek olursa bağırıp tokat atmazdı, hayır o tarz bir tepki göstermezdi. Bu kız öfkelendiğinde karşısındakini tırmalardı. Bir anda yaşı hakkında yalan söylediğini düşündü. On yedi, on dört veya yirmi bir yaşında değildi. İstediğiniz yaştaydı... onu onun sizi istediğinden fazla istediğiniz, ona onun size duyduğundan daha fazla ihtiyaç duyduğunuz sürece. Seksi gibi görünüyordu, ama Nick, cinsel yönünün kişiliğindeki bir başka şeyin göstergesi olduğunu düşündü... bir semptomdu. Ama semptom hasta insanlar için kullanılan bir terimdi, değil mi? Nick’e göre kız hasta mıydı? Bir anlamda öyleydi. Aniden kızın Tom üzerinde yaratacağı etkiden korktu.</p>

    <p>“Hey, arkadaşın uyanıyor!” dedi Julie.</p>

    <p>Nick o tarafa baktı. Evet... Tom bankta oturmuş, mısır püskülünü andıran saçlarını kaşıyarak sersemce etrafına bakınıyordu. Yüzü hâlâ solgundu. Nick aniden Pepto-Bismol’ü hatırladı.</p>

    <p>“Selam!” diye seslenerek o tarafa doğru koştu Julie. Göğüsleri, dar bluzunun altında hoş bir şekilde sallanıyordu. Onu gören Tom’un gözleri irileşti.</p>

    <p>“Selam!” dedi yavaşça; sorarcasına ve açıklaması için Nick’e baktı.</p>

    <p>Nick huzursuzluğunu gizleyerek omuz silkti ve başını salladı.</p>

    <p>“Ben Julie,” dedi kız. “Nasılsın tatlım?”</p>

    <p>Derin düşüncelere dalan Nick huzursuzca eczaneye girip Tom’un ihtiyaç duyduğu ilacı aldı.</p>

    <p class="paragraf">“I...ıh,” dedi Tom başını iki yana sallayıp gerilerken. “I...ıh, içmem. Tom Cullen ilaç sevmez, aman yabbi, olmaz, tadı iğrenç.”</p>

    <p>Pepto-Bismol şişesini elinde tutan Nick, ona öfke ve tiksintiyle baktı. Julie’ye döndü ve kız bakışlarını yakaladı, gözlerinde ona salak derken alaycı bir pırıltı vardı. Tam anlamıyla bir pırıltı sayılmazdı bu, daha çok sert, neşesiz bir ışıltıydı. Espri anlayışından yoksun birinin alay etmeye hazırlanırken gözlerinde beliren ışıltıydı.</p>

    <p>“Doğru Tom,” dedi. “İçme sakın, zehir o.”</p>

    <p>Nick, ona şaşkınca baktı. Kız ellerini beline koyarak Tom’u aksine inanmaya ikna etmesi için ona meydan okuyarak sırıttı. Bu muhtemelen ikinci kez seks yapma teklifi reddedildiği için kendi çapında bir intikam alma girişimiydi.</p>

    <p>Tom’a döndü ve şişeden kendisi bir yudum içti. Şakaklarında öfkenin baskısını hissedebiliyordu. Şişeyi ona doğru uzattı, ama Tom ikna olmuş görünmüyordu.</p>

    <p>“Olmaz, hayır, Tom Cullen zehir içmez,” dedi ve kıza duyduğu öfke giderek artan Nick, Tom’un dehşet içinde olduğunu gördü. “Babam içme dedi. Babam ahırdaki sıçanları öldüren şeyin Tom’u da öldüreceğini söyledi! Zehir içmem!”</p>

    <p>Kendini beğenmiş sırıtışına tahammül edemeyen Nick, Julie’ye döndü ve sert bir tokat attı. Korkan Tom irileşmiş gözlerle onlara bakıyordu.</p>

    <p>“Sen...” diye başladı kız ve bir an söyleyecek söz bulamadı. Hafifçe kızaran yüzünde zalim, şımarık, kötücül bir ifade belirdi. <em>“Seni salak ucube! Sadece şaka yapmıştım, piç kurusu! Bana vuramazsın! Vuramazsın, kahrolası ucube!”</em></p>

    <p>Üzerine doğru atılınca Nick, kızı itti. Kıçüstü yere düşen Julie gözlerini ona dikti. Dudakları gerilmiş, dişleri ortaya çıkmıştı. “Taşaklarını koparacağım,” dedi. “Bunu yapamazsın.”</p>

    <p>Başı zonklayan, elleri sinirden titreyen Nick kalemini çıkardı ve iri harflerle bir şey yazdı. Kâğıdı koparıp kıza doğru tuttu. Gözleri öfkeden parlayan kız, okumayı reddederek Nick’in kâğıdı tutan eline vurdu. Nick kâğıdı yerden alıp kızı ensesinden kavradıktan sonra suratına doğru tutarak zorla okuttu. Tom ağlayarak gerilemişti.</p>

    <p>Kız haykırdı. “Pekâlâ! Kahrolası notunu okuyacağım! Tamam!”</p>

    <p>Üç kelimeden ibaretti. “Sana ihtiyacımız yok.”</p>

    <p>“Defol git!” diye bağırdı kız, Nick’in elinden kurtularak. Kaldırımın üstünde beş altı adım geriledi. Gözleri, eczanede ona neredeyse çarptığı zamandaki gibi iri ve masmaviydi, ama bu kez içleri nefretle doluydu. Nick bir an bitkinlik hissetti. Neden karşılarına böyle biri çıkmıştı?</p>

    <p>“Burada kalmayacağım,” dedi Julie Lawry. “Sizinle geliyorum. Ve beni durduramazsın.”</p>

    <p>Ama yapabilirdi. Hâlâ bunun farkına varamamış mıydı? Hayır, diye düşündü Nick, varamamış. Ona göre tüm bunlar bir Hollywood senaryosu, başrolünü oynadığı bir felaket filmiydi. Melek Surat olarak da bilinen Julie Lawry’nin bütün istediklerini elde ettiği bir filmdi.</p>

    <p>Tabancasını çekti ve kızın ayaklarına doğru tuttu. Kız kıpırdamadan olduğu yerde kalıverdi, yüzündeki pembelik yok olmuştu. Bakışları değişti ve bir anda çok farklı göründü, her nasılsa ilk kez gerçek gibiydi. Dünyasına, en azından kendi zihninde, işine geldiği gibi kontrol edemediği bir şey girmişti. Bir silah. Nick kendini hem bitkin hem hasta gibi hissetmeye başlamıştı.</p>

    <p>“Öyle demek istemedim,” dedi kız hemen. “Ne istersen yaparım, yemin ederim.”</p>

    <p>Nick tabancayı sallayarak uzaklaşmasını işaret etti.</p>

    <p>Kız dönüp omzu üzerinden geriye bakarak yürümeye başladı. Adımları giderek hızlandı ve sonunda koşmaya başladı. İlerideki köşeden dönerek gözden kayboldu. Nick tabancayı kılıfına geri koydu. Titriyordu. Kendini, insanlıkla ilgisi olmayan bir yaratık, ölü ağaç gövdelerinin altında kıvıl kıvıl kaynayan böceklermiş gibi kirlenmiş ve kötü hissediyordu.</p>

    <p>Tom’u görebilmek için etrafına bakındı, ama göremedi.</p>

    <p>Başı ve Ray Booth’un yaraladığı gözü, korkunç bir şekilde zonklayarak güneş altında pişmekte olan caddeye döndü. Tom’u bulmak neredeyse yirmi dakikasını aldı. İşyerlerinin olduğu bölgenin iki sokak ötesinde, bir evin arka verandasındaydı. Fisher-Price İstasyonu’nu göğsüne bastırmış halde paslı bir salıncağa oturmuştu. Nick’i görünce ağlamaya başladı.</p>

    <p>“Lütfen onu bana içirme, lütfen Tom Cullen’a zehir içirme, babam sıçanları öldüren şeyin beni de öldüreceğini söyledi, beni öldürme... <em>lütfeeeen!</em>”</p>

    <p>Nick, Pepto-Bismol şişesinin hâlâ elinde olduğunu gördü. Hemen attı ve boş ellerini Tom’a gösterdi. İshali kendi kendine geçmek zorundaydı. Çok teşekkürler, Julie.</p>

    <p>Tom ağlayarak verandanın basamaklarından indi. “Özür dilerim,” dedi ve defalarca tekrarladı. “Özür dilerim, Tom Cullen çok üzgün.”</p>

    <p>Birlikte anacaddeye döndüler... ve bakakaldılar. Her iki bisiklet de ters dönmüştü. Lastikleri yarılmıştı. Çantalarındakiler dört bir yana saçılmıştı.</p>

    <p>Tam o sırada bir şey, Nick’in yüzünün yakınından hızla geçti, Nick bunu hissetmiş, Tom ise çığlık atarak kaçmıştı. Nick ne olduğunu anlamayarak bir an olduğu yerde durup etrafına bakındı. Doğru anda doğru yere bakmıştı, namlunun ikinci kez parladığını son anda gördü. Pratt Oteli’nin ikinci katında bir pencereden ateş ediliyordu. Hızlı bir iğne gibi bir şey, Nick’in gömleğinin kolunu yırttı.</p>

    <p>Hemen dönerek Tom’un peşinden koştu.</p>

    <p>Julie’nin tekrar ateş edip etmediğini bilmesine imkân yoktu; Tom’a yetiştiğinde emin olduğu tek şey ikisinin de vurulmadığı gerçeğiydi. En azından o korkunç kızdan kurtulduk, diye düşündü, ama bu, sadece bir süreliğine geçerli olacaktı.</p>

    <p class="paragraf">O akşam Pratt’in beş kilometre kuzeyinde bir ahırda uyudular. Tom kâbus gördüğü için sık sık uyandı ve hâlâ rüya görmediğinden emin olmak için Nick’i uyandırdı. Ertesi sabah saat on bir civarında Iuka’ya vardılar; Spor ve Bisiklet Dünyası adında bir mağazada güzel iki tane bisiklet buldular. En azından Julie ile olan karşılaşmalarının etkisini üzerinden atmakta olan Nick kendilerini tekrar donatmak için en geç ayın on dördünde varacaklarını tahmin ettiği Great Bend’e kadar bekleyebileceklerini düşünüyordu.</p>

    <p>Ama 12 Temmuz günü saat üçe çeyrek kala, gidonda bulunan ve sol elinin hemen önüne monte edilmiş dikiz aynasında bir pırıltı dikkatini çekti. Durdu (hemen arkasından hayaller kurarak gelmekte olan Tom ayağını ezdi, ama Nick neredeyse fark etmedi bile) ve omzunun üzerinden geriye baktı. Pırıltı, hemen arkalarındaki tepenin gerisinden gözünü okşayan ve kamaştıran bir gündüz yıldızı gibi çıkmıştı... Nick gördüğüne inanmakta güçlük çekiyordu. Bir Chevy kamyonet, sevgili Detroit ulaşım aracı, 281. Karayolu’nun üzerinde kalmış araçlar arasında slalom yaparak yavaşça ilerliyordu.</p>

    <p>Yanlarına gelince sağa çekti (Tom deli gibi el sallıyordu ama Nick, bacaklarının arasında bisikletiyle olduğu yerde donmuş bir halde dikilmeye devam ediyordu) ve durdu. Nick’in, sürücünün başını uzatmasından önceki son düşüncesi, direksiyondakinin gözleri zalimce parlayan, dudakları zafer dolu, iğrenç bir sırıtışla gerilmiş Julie Lawry olduğuydu. Elinde daha önce onları öldürmeye çalıştığı silah olacaktı ve bu yakın mesafeden ıskalaması söz konusu bile değildi. Yaralı bir kadının gazabıyla cehennemdekiler bile boy ölçüşemezdi.</p>

    <p>Ama başını uzatan, kafasında mavi kadifeden şeridinin gerisine bir tüy takılmış hasır bir şapka olan, gülümsediğinde yüzünde hoş çizgiler beliren, kırk yaşlarında bir adamdı.</p>

    <p>Ve ağzından şunlar döküldü. “Aman Tanrım, sizi gördüğüme çok mutlu oldum mu çocuklar? Evet, galiba oldum. Atlayın da nereye gideceğimize bakalım.”</p>

    <p>Nick ve Tom, Ralph Brentner ile böyle karşılaştı.</p>
  </div>
</body>
</html>
