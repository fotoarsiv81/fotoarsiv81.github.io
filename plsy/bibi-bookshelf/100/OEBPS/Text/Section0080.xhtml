<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">60. Bölüm</h2>

    <p>Yolculuklarının sade başlangıcını Lucy ile yan yana durdukları basamaktan izlediler. Talimatlara uygun bir şekilde yanlarında ne bir sırt çantası, ne bir matara, ne bir yiyecek torbası olan dört adam, evin önündeki kaldırımda bir an durdu. Hepsi de dayanıklı yürüyüş botları giymişti.</p>

    <p>“Güle güle Larry,” dedi Lucy. Gözyaşlarıyla ıslanmış yüzü solgundu.</p>

    <p>“Yeminini unutma Stuart,” dedi Fran. “Sakın unutma.”</p>

    <p>Glen parmaklarını ağzına götürerek ıslık çaldı. Bir kanalizasyon ızgarasını koklamakta olan Kojak koşarak geldi.</p>

    <p>“Gidelim o halde,” dedi Larry. Onun yüzü de Lucy gibi solgun, gözleri hiç olmadığı kadar parlak, neredeyse ışıl ışıldı. “Sükûnetimi kaybetmeden.”</p>

    <p>Stu yumruğuna bir öpücük kondurdu. Annesiyle vedalaşıp okul otobüsüne bindiği günlerden beri bu hareketi yaptığını hatırlamıyordu. Fran, ona el salladı. Sıcak gözyaşları yine gözlerini yakıyordu ama bu kez akmalarına izin vermedi.</p>

    <p>Böylece yola çıktılar ve yürüyerek uzaklaştılar. Sokağın yarısına vardıklarında bir yerlerde bir kuş öttü. Öğle güneşi gökte sakince parlıyordu. Sokağın sonuna ulaştılar. Stu dönüp tekrar el salladı. Larry de öyle. Fran ve Lucy onlara karşılık verdi. Dört adam yolun karşısına geçti ve gözden kayboldu. Lucy korku ve kayıp hissinden ötürü neredeyse hasta olacakmış gibiydi.</p>

    <p>“Yüce Tanrım,” dedi.</p>

    <p>“Hadi içeri girelim,” dedi Fran. “Canım çay istiyor.”</p>

    <p>İçeri girdiler. Fran çaydanlığı ocağa koydu ve beklemeye başladılar.</p>

    <p class="paragraf">Dört adam, pek fazla konuşmadan güneybatı yönünde yavaşça ilerliyordu. İlk gece kamp yapacakları Golden’a doğru yürüyorlardı. Artık sayıları üçü bulan defin alanlarının önünden geçtiler ve gölgelerinin uzamaya başladığı, güneşin kızgınlığının azalmaya yüz tuttuğu saat dört civarında Boulder’ın güney sınırını belirleyen yol tabelasını geride bıraktılar. Stu bir an hepsinin geri dönüp bakma ihtiyacı duyduğunu hissetti. Önlerinde karanlık ve ölüm, arkalarında ise sıcaklık ve sevgi vardı.</p>

    <p>Glen arka cebinden büyük bir mendil çıkardı, katlayıp şerit haline getirdi ve başına bağladı. “‘Kırk Üçüncü Bölüm, Kel Sosyolog Ter Bandını Takıyor,’” dedi boş boş. Kojak sınırın Golden tarafındaydı. Neşeyle yabani çiçekleri kokluyordu.</p>

    <p>“Ah, Tanrım,” dedi Larry neredeyse hıçkırır gibi. “Sanki her şeyin sonu gelmiş gibi.”</p>

    <p>“Evet,” dedi Ralph. “Sanki.”</p>

    <p>“Beş dakika mola vermek isteyen var mı?” diye sordu Glen pek de ümitli olmayan bir sesle.</p>

    <p>“Hadi ama,” dedi Stu hafifçe gülümseyerek. “Yoksa sonsuza dek yaşamak mı istiyorsunuz?”</p>

    <p>Boulder’ı arkalarında bırakarak yürümeye devam ettiler. Akşam saat dokuzda Golden’da, 6. Karayolu’nun Clear Creek’ten Rocky Dağları’na doğru uzanan virajlı, yılankavi bölümünün başladığı yerden yaklaşık bir kilometre ötede kamp kurdular.</p>

    <p>O ilk gece hiçbiri iyi uyuyamadı. Kendilerini şimdiden evden çok uzakta, ölümün gölgesinde hissediyorlardı.</p>
  </div>
</body>
</html>
