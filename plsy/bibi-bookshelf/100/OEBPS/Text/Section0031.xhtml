<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">15. Bölüm</h2>

    <p>Gece yarısına iki dakika vardı. Stu greve başladığı sırada tansiyonunu ölçmeye çalışan hemşire Patty Greer, hemşire odasında oturmuş, <em>McCall’s</em>’un son sayısına göz atarak vakit geçiriyor, Bay Sullivan ve Bay Hapscomb’u kontrol etme saatinin gelmesini bekliyordu. Hap hâlâ uyumamış, televizyonda Johnny Carson’u seyrediyor olabilirdi, sorun değildi. Patty’ye her tarafını kaplayan beyaz kostümü yüzünden kıçına bir çimdik atmanın ne kadar zor olacağını söyleyerek takılmayı seviyordu. Bay Hapscomb korkuyor, ama hiç olmazsa görevini yapmasına izin veriyordu. Sadece gözünü dikip bakan ve ağzını bıçak açmayan o korkunç Stu Redman gibi değildi. Bay Hapscomb, Patty Greer’ın “iyi huylu” dediği hastalardandı. Ona göre bütün hastalar ikiye ayrılırdı: “iyi huylular” ve “baş belaları”. Yedi yaşında paten kayarken bacağını kırmış olan Patty o günden beri hiçbir gününü yatakta geçirmemişti ve “baş belaları”na hiç tahammülü yoktu. Ya gerçekten hasta olurlar ve “iyi huylu” davranırlar ya da hastalık hastası olup işini yapmaya çalışan zavallı bir kadının “başına bela” olurlardı.</p>

    <p>Bay Sullivan muhtemelen uykuda olur ve uyanınca huysuzluk ederdi. Onu uyandırmak zorundaydı, bu onun suçu değildi. Bay Sullivan herhalde anlayış gösterirdi. Hükümet ona beş kuruş almaksızın en iyi tıbbi bakımı sunduğu için minnettar olmalıydı. Bu gece “baş belası” olmaya karar verdiği takdirde Bay Sullivan’a bunları söylemeye karar verdi.</p>

    <p>Saat gece yarısıydı; gitme vakti gelmişti.</p>

    <p>Hemşire odasından çıkıp, sprey sıkılıp koruyucu beyaz kostümünü giyeceği bölmeye doğru yürüdü. Koridorun yarısındayken burnunda bir gıdıklanma hissetti. Mendilini cebinden çıkararak üç kez hapşırdı. Sonra mendili tekrar cebine koydu.</p>

    <p>Huysuz Bay Sullivan’la ilgilenmeye daldı ve hapşırıkları önemsemedi. Saman nezlesiydi muhtemelen. Hemşire odasındaki panoya asılı olan ve kırmızı büyük harflerle yazılmış olan duyuru –YAŞADIĞINIZ BÜTÜN SOĞUK ALGINLIĞI BELİRTİLERİNİ NE KADAR ÖNEMSİZ GÖRÜNÜRSE GÖRÜNSÜN BAŞHEMŞİREYE DERHAL BELİRTİN– aklına bile gelmedi. Teksas’tan gelen zavallıların yakalandığı hastalığın tecrit odalarından yayılacağından korkuyorlardı, ama Patty koruyucu beyaz kostümden içeri minik bir virüsün bile giremeyeceğinden emindi.</p>

    <p>Kostümünü giymek üzere koridorda yürürken hastalığı bir hastabakıcıya, evine gitmeye hazırlanan bir doktora ve hastaları kontrol etmeye çıkmış bir başka hemşireye bulaştırdı.</p>

    <p>Yeni bir gün başlamıştı.</p>
  </div>
</body>
</html>
