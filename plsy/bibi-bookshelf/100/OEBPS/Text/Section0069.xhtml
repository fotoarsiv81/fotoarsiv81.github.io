<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahşer</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">49. Bölüm</h2>

    <p>Lucy Swann uyandığında, kolundaki Pulsar bayan saati yirmi üç kırk beşi gösteriyordu. Batıda, dağların olduğu tarafta sessiz bir ışıma vardı. <em>Rocky</em> Dağları, dedi içinden şaşkınca. Bu yolculuktan önce kayınbiraderinin yaşadığı Philadelphia’dan öteye gitmişliği yoktu. Daha doğrusu bir zamanlar yaşadığı.</p>

    <p>Çift kişilik uyku tulumunun diğer tarafı boştu; onu uyandıran da bu olmuştu. Dönüp tekrar uyumayı düşündü –hazır olduğunda yatağa dönerdi nasılsa–, sonra kalktı ve olabileceğini tahmin ettiği yere, kampın batı yakasına gitti. Kimse fark etmeden, sessizce ilerledi. Yargıç hariç tabii; on ila gece yarısı arası o nöbetteydi ve nöbetteyken Yargıç Farris’in gözünden hiçbir şey kaçmazdı. Yargıç yetmiş yaşındaydı ve onlara Joliet’te katılmıştı. Artık on dokuz kişilerdi; on beş yetişkin, üç çocuk ve Joe.</p>

    <p>“Lucy?” dedi yargıç alçak sesle.</p>

    <p>“Evet. Acaba?..”</p>

    <p>Belli belirsiz bir gülüş duyuldu. “Gördüm, gördüm. Otoyola doğru gitti. Dün gece ve ondan önceki gece gittiği yerde.”</p>

    <p>Lucy, adama yaklaşınca kucağında açık duran İncil’i gördü. “Gözlerin yorulacak yargıç.”</p>

    <p>“Yorulmaz. Bunun gibi şeyler için en iyi ışık yıldızların pırıltısıdır. Hatta belki de tek ışık. Bu nasıl? <em>‘Hayatta insana verilmiş bir zaman yok mudur? Günleri bir hizmetkârınki gibi değil midir? Dürüstçe geceyi arzulayan bir hizmetkâr, yaptığı işin karşılığını bekleyen bir işçi gibidir: Aylarca süren boşluğa ve yorucu gecelere sahibim. Yattığımda, ne zaman kalkacağım diye soruyorum. Ve şafak vaktine dek bütün gece bir o yana bir bu yana dönüyorum.’</em>”</p>

    <p>“Çağa uygun,” dedi Lucy heyecansız bir sesle. “Çok güzel, yargıç.”</p>

    <p>“Güzel değil, görev. Görev Kitabı’nda öyle güzel şey bulunmaz Lucy.” İncil’i kapadı. “<em>‘Ve şafak vaktine dek bütün gece bir o yana bir bu yana dönüyorum.’</em> Senin adamın bu işte Lucy: Larry Underwood tıpkı böyle.”</p>

    <p>“Biliyorum,” diyerek içini çekti kadın. “Keşke sorununun ne olduğunu bilebilseydim.”</p>

    <p>Bu konuya dair birtakım şüpheleri olan yargıç, sessiz kalmayı tercih etti.</p>

    <p>“Rüyalar olamaz,” dedi Lucy. “Joe görmediği sürece kimse artık kâbus görmüyor. Ve Joe... farklı.”</p>

    <p>“Evet. Öyle. Zavallım.”</p>

    <p>“Ve herkes sağlıklı. En azından Bayan Vollman’ın ölümünden beri.” Yargıcın aralarına katılmasından iki gün sonra, kendilerini Dick ve Sally Vollman olarak tanıtan bir çift, Larry ve hayatta kalanlardan oluşan diğer gruba dahil olmuştu. Lucy gribin bir karı kocayı ayırmamış olması ihtimalinin son derece düşük olduğunu düşünmüş, bu evliliğin çok yakın bir zamanda kendi aralarında gerçekleşmiş olduğundan şüphelenmişti. Kırklı yaşlardaydılar ve birbirlerine duydukları aşk, her hareketlerinden belli oluyordu. Sonra, bir hafta önce, Sally Vollman, yaşlı kadının Hemingford’daki evinde hastalanmıştı. Kadının iyileşmesini veya ölmesini çaresizce bekleyerek iki gün boyunca kamp kurmuşlardı. Kadın kurtulamamıştı. Dick Vollman hâlâ yanlarındaydı, ama artık farklı bir adamdı. Yüzü daima solgundu, sessiz ve düşünceliydi.</p>

    <p>“O olaydan çok etkilendi, değil mi?” diye sordu Yargıç Farris’e.</p>

    <p>“Larry hayatta kendini nispeten geç bulmuş bir adam,” dedi yargıç boğazını temizleyerek. “En azından bana öyle geliyor. Kendilerini geç bulmuş erkekler hiçbir şeyden asla emin olamaz. Vatandaşlık kitaplarının bize olmamızı söylediği her şeye sahiptirler: Partizandırlar ama bağnaz değildirler, her durumda gerçeklere saygı duyarlar, ama asla o gerçekleri çarpılmaya kalkmazlar, lider olmaktan her zaman tedirgin olurlar ama sunulan... veya üzerlerine yıkılan sorumluluğu nadiren geri çevirirler. Demokraside en iyi liderler onlardan çıkar, çünkü koltuk sevdasına düşme ihtimalleri azdır. Tam tersi. Ve işler ters giderse... Bayan Vollman’lardan biri ölürse...</p>

    <p>“Şeker hastalığı olabilir miydi?” diye kendi sözünü kesti yargıç. “Bence mümkün. Siyanoze cilt, komaya ani giriş... mümkün, mümkün. Ama öyleyse insülini neredeydi? Ölümü kendi istemiş olabilir mi? İntihar etmiş olabilir mi?”</p>

    <p>Ellerini çenesinin altında birleştiren yargıç, düşüncelere daldı. Kuluçkaya yatmış kara bir avcı kuş gibi görünüyordu.</p>

    <p>“İşlerin ters gitmesiyle ilgili bir şey diyordunuz,” diye nazikçe hatırlattı Lucy.</p>

    <p>“İşler ters gittiğinde, bir Sally Vollman öldüğünde, şekerden veya iç kanamadan veya herhangi bir sebepten, Larry gibi adamlar kendilerini suçlar. Vatandaşlık kitaplarının kahramanlaştırdığı erkekler nadiren mutlu sona ulaşır. Otuzlu yılların süper adamı Melvin Purvis, 1959’da kendini beylik tabancasıyla vurdu. Lincoln, suikasta kurban gittiğinde, sinir krizinin eşiğinde olan, vaktinden önce ihtiyarlamış bir adamdı. Başkanların televizyon ekranlarında aydan aya, hatta haftadan haftaya gözlerimizin önünde eriyip gitmesi bizim için alışılageldik bir manzaraydı, güce sahipken bir vampir yarasanın kan emerken duyduğu hazzı duyan Nixon ve ihtiyarlamak için fazla aptal görünen Reagan hariç elbette. Sanırım Gerald Ford için de aynı şey söylenebilir.”</p>

    <p>“Bence bir şey daha var,” dedi Lucy üzgünce.</p>

    <p>Yargıç, ona sorarcasına baktı.</p>

    <p>“Nasıldı? Ve şafak vaktine dek bütün gece bir o yana bir bu yana dönüyorum mu yazıyordu?”</p>

    <p>Yargıç başını salladı.</p>

    <p>“Âşık bir adam için oldukça isabetli bir tespit, değil mi?” diye sordu Lucy.</p>

    <p>Yargıç, kadının en baştan beri söylemeye çekindiği şeyi zaten bilmekte olduğunu duyunca şaşkınca ona baktı. Lucy dudaklarında acı bir gülümsemeyle omuz silkti. “Kadınlar anlar,” dedi. “Kadınlar neredeyse her seferinde anlar.”</p>

    <p>Adamın cevabını beklemeden oradan ayrıldı ve Larry’nin oturup Nadine Cross’u düşünmekte olduğu yere doğru yürüdü.</p>

    <p class="paragraf">“Larry?”</p>

    <p>“Buradayım,” dedi kısaca. “Neden uyandın?”</p>

    <p>“Üşüdüm.” Larry yolun kenarında meditasyon yapıyormuşçasına bağdaş kurmuş oturuyordu. “Yanında bana da yer var mı?” diye sordu Lucy.</p>

    <p>“Elbette.” Yana kaydı. Yer hâlâ gündüz vakti kadar sıcaktı. Lucy oturdu. Larry kolunu kadının omzuna attı. Lucy’nin tahminlerine göre o gece Boulder’ın yaklaşık yetmiş kilometre doğusundaydılar. Yola ertesi gün saat dokuzdan önce çıkabilirlerse öğle yemeğinde Boulder Özgür Bölgesi’nde olabilirlerdi.</p>

    <p>Boulder Özgür Bölgesi ismini telsizdeki adamdan duymuştu. İsmi Ralph Brentner’dı ve Boulder Özgür Bölgesi’nin çoğunlukla bir telsiz çağrı işareti olduğunu biraz da utanarak söylemişti. Ama Lucy ismin kulakta bıraktığı etkiyi beğenmişti. Gerçeklik hissi veriyordu. Kulağa yepyeni bir başlangıçmış gibi geliyordu. Ve Nadine Cross bu isme, neredeyse dinsel bir huşuyla, bir tılsımmışçasına sarılmıştı.</p>

    <p>Larry, Nadine, Joe ve Lucy’nin Stovington’a gelip, salgın merkezini terk edilmiş halde bulmasından üç gün sonra Nadine bir telsiz bulup kanalları taramalarını önermişti. Larry bu fikri hevesle hemen kabul etmişti, çoğu fikrini kabul ettiği gibi, diye düşündü Lucy. Nadine Cross’u hiç anlamıyordu. Larry, ona tutkundu, bu apaçık ortadaydı. Ama Nadine onunla günlük hayatın gerektirdiğinden daha fazla bir arada olmak istemiyormuş gibiydi.</p>

    <p>Her neyse, telsiz fikri, kaynağı olan beyin buz kesmişse de (belki tek istisnası Joe’ydu) gayet iyi bir fikirdi. Nadine bunun diğer gruplarla temas kurup buluşma ayarlamanın en kolay yolu olacağını söylemişti.</p>

    <p>Bu düşünce New York’tan bir kaynakçı olan Mark Zellman ve yirmi altı yaşında bir hemşire olan Laurie Constable’ın katılmasıyla sayısı altıya yükselmiş küçük gruplarında, çeşitli tartışmalara yol açmıştı. Bu tartışmalar daha sonra kâbuslarla ilgili bir başka tartışmaya dönüşmüştü.</p>

    <p>Laurie, nereye gittiklerini <em>tam olarak</em> bildiklerini söyleyerek itiraz etmeye başlamıştı. Harold Lauder ve yanındakilerin peşinden Nebraska’ya gideceklerdi. Elbette onların peşinden gideceklerdi, sebepleri onlarınkiyle aynıydı. Rüyaların gücü, inkâr edilemeyecek kadar fazlaydı.</p>

    <p>Nadine, bu konu üzerinde bir süre tartıştıktan sonra kontrolünü kaybetmişti. Rüya görmediğini söylüyordu. <em>Kahrolası rüyaları görmüyordu.</em> Diğerleri kendi kendilerini hipnotize etmeye kararlıysa, tamamdı. Nebraska’ya gitmeleri için Stovington’daki merkeze olduğu gibi elle tutulur bir işaret bulunursa, tamamdı. Ama oraya gitmeleri için rüya tabirleri gibi temelsiz sebepler onun için yeterli değildi. Yolunu rüyalara göre değil, telsizde duyacaklarına göre belirlemeyi tercih ediyordu.</p>

    <p>Mark, Nadine’in gergin yüzüne dönerek dostça gülümsemiş ve sormuştu. “Madem rüya görmüyorsun, geçen gece nasıl beni uykunda konuşarak uyandırdın?”</p>

    <p>Nadine’in yüzü kâğıt gibi bembeyaz olmuştu. “Bana yalancı mı diyorsun?” diye neredeyse haykırmıştı. “Eğer öyleyse birimizin hemen ayrılması gerekecek!” Joe inleyerek ona sokulmuştu.</p>

    <p>Larry telsiz fikrine katılarak ortalığı yatıştırmıştı. Son bir haftadır bazı sinyaller yakalamaya başlamışlardı. Nebraska’dan değil (daha oraya varmadan terk edilmişti, bunu rüyalardan öğrenmişlerdi, ama o zaman bile etkileri ve uyandırdıkları ivedilik hissi hafiflemişti) dokuz yüz kilometre batıda olan Boulder, Colorado’daki Ralph’in güçlü vericisindendi.</p>

    <p>Lucy, Ralph Brentner’ın Oklahoma aksanlı, genizden gelen sesi paraziti bölüp duyulduğunda herkesin yüzünde beliren o mutlu ifadeyi hâlâ net bir şekilde hatırlıyordu. “Ben Boulder Özgür Bölgesi’nden Ralph Brentner. Beni duyuyorsanız 14. Kanal’dan cevap verin. Tekrarlıyorum, 14. Kanal.”</p>

    <p>Ralph’i duymuşlardı, ama cevap verebilecek kadar güçlü bir vericileri o günlerde yoktu. Ama daha yaklaşmışlardı ve o ilk yayından sonra yaşlı kadının, yani Abagail Freemantle’ın (Lucy’ye göre o daima Abagail Ana olarak kalacaktı) ve yayındakilerin ilk gelenler olduğunu öğrenmişlerdi. İnsanlar en az iki, en fazla otuz kişilik gruplar halinde onlara katılıyordu. Brentner onlarla ilk temas kurduğunda, Boulder’da iki yüz kişi vardı. Bu akşamki sohbetlerinde ise –artık seslerini ulaştırabilecek kadar yaklaşmışlardı– sayılarının üç yüz elliyi aştığını öğrenmişlerdi. Kendileri de katılınca rakam dört yüze ulaşacaktı.</p>

    <p>“Aklından geçenleri merak ediyorum,” dedi Lucy elini Larry’nin koluna koyarak.</p>

    <p>“Saatini ve kapitalizmin ölümünü düşünüyordum,” dedi Larry, kadının Pulsar saatini işaret ederek. “Eskiden parayı veren düdüğü çalardı. Şimdi gerçek anlamda demokrasi var. Amerika’daki herhangi bir kadın Pulsar dijital saat takıp, kürkle gezebilir,” diyerek güldü.</p>

    <p>“Belki,” dedi Lucy. “Ama sana bir şey diyeyim Larry. Kapitalizm hakkında bir şey bilmiyor olabilirim ancak bu bin dolarlık saat hakkında bildiğim bir şey var, o da hiçbir işe yaramadığı.”</p>

    <p>“Öyle mi?” Şaşkınca gülümseyerek Lucy’ye baktı. Minik bir gülümsemeydi, ama oldukça samimiydi. Onu gülümserken görmek, kadını mutlu etmişti, ona özel bir tebessümdü. “Neden peki?”</p>

    <p>“Çünkü saatin kaç olduğunu kimse bilmiyor,” dedi Lucy neşeli bir tavırla. “Dört beş gün önce Bay Jackson’a, Mark’a ve sana sırayla saati sordum. Hepiniz farklı cevaplar verdiniz ve her biriniz saatinizin en az bir kez durmuş olduğunu söylediniz... dünyanın saatinin belirlendiği yeri hatırlıyor musun? Bir keresinde doktor muayenesi için beklerken bir dergide orası hakkında bir yazı okumuştum. Muhteşem bir şey. Mikro-mikro-saniyesine kadar biliyorlarmış. Sarkaçları, güneş saatleri, her şeyleri varmış. Şimdi bazen orayı düşünüyorum ve kanım beynime hücum ediyor. Orada bulunan bütün saatler durmuş olmalı. Bir kuyumcudan kaptığım bin dolarlık saat de hiçbir halta yaramıyor. Hepsi grip yüzünden. Tanrının belası grip.”</p>

    <p>Sustu ve bir müddet sessizce oturdular. Sonra Larry gökyüzünü işaret etti. “Şuraya bak!”</p>

    <p>“Ne? Nereye?”</p>

    <p>“Yukarıda, saat üç yönünde. Şimdi iki.”</p>

    <p>Lucy baktı, ama Larry nemli elleriyle yüzünü kavrayıp doğru yöne çevirene dek göremedi. Ardından neyi gösterdiğini fark etti ve nefesi kesildi. Çok parlak, kesintisiz bir ışıktı. Gökyüzünde, doğu-batı istikametinde hızla ilerliyordu.</p>

    <p>“Tanrım,” diye bağırdı Lucy. “Bu bir uçak, değil mi Larry? Bir uçak?”</p>

    <p>“Hayır. Bir uydu. Muhtemelen önümüzdeki yedi yüz yıl boyunca dünyanın etrafında dönüp duracak.”</p>

    <p>Uyduyu, Rocky Dağları’nın koyu karanlığının ardında kalıp, gözden kaybolana dek izlediler.</p>

    <p>“Larry?” dedi Lucy yumuşak bir ses tonuyla. “Nadine neden inkâr etti? Rüyaları?”</p>

    <p>Larry’nin bedeninde güçlükle fark edilen bir kasılma hissedince konuyu açtığına pişman oldu. Ama madem açmıştı, geri adım atmayacaktı... Larry kestirip atmadığı sürece.</p>

    <p>“Hiç rüya görmediğini söylüyor.”</p>

    <p>“Ama görüyor. Mark o konuda haklıydı. Uykusunda konuştuğu da doğru. Bir gece öyle yüksek sesle konuşuyordu ki beni uyandırdı.”</p>

    <p>Larry ona baktı. Uzun bir süre sonra sordu. “Ne diyordu?”</p>

    <p>Doğru hatırlamaya çalışan Lucy bir an duraksadı. “Uyku tulumunun içinde debelenerek aynı şeyi üst üste söylüyordu. ‘Yapma, çok soğuk, yapma, dayanamam, çok soğuk, çok soğuk.’ Sonra uykusunda saçlarını çekiştirmeye başladı. İnliyordu. Tüylerim diken diken olmuştu.”</p>

    <p>“İnsanlar kâbus görebilir Lucy. Her zaman <em>onu</em> görüyor olmaları şart değil.”</p>

    <p>“Karanlık çöktükten sonra ondan bahsetmemek daha akıllıca, değil mi?”</p>

    <p>“Öyle.”</p>

    <p>“Nadine izlediği bir şey ortaya çıkıyormuş gibi davranıyor Larry. Ne kastettiğimi anlıyor musun?”</p>

    <p>“Evet.” Anlıyordu. Rüya görmediğini ısrarla söylemesine rağmen Hemingford Home’a vardıklarında gözlerinin altında kahverengi halkalar vardı. Gür saçlarının o bölümünün beyazlığı dikkat çekecek kadar artmıştı. Ve Nadine dokunulduğunda korkuyla irkiliyordu. <em>Büzülüyordu.</em></p>

    <p>“Ona âşıksın, değil mi?” diye sordu Lucy.</p>

    <p>“Ah, Lucy,” dedi Larry sitem dolu bir sesle.</p>

    <p>“Hayır, sadece bilmeni istiyorum...” Yüzündeki ifadeyi görünce başını şiddetle iki yana salladı. “Bunu söylemem gerek. Ona nasıl baktığını görüyorum... ve sen başka şeylerle meşgulken onun sana kaçamak bakışlarını... endişelenme. Seni seviyor Larry. Ama korkuyor.”</p>

    <p>“Ama neden? Korktuğu <em>ne?</em>”</p>

    <p>Larry onunla sevişmeye çalışmasını hatırladı. Stovington fiyaskosundan üç gün sonraydı. O günden beri sessizdi –hâlâ gerektiğinde neşeli görünüyordu, ama bunun için <em>çaba sarf ettiği</em> ortadaydı. Joe o sırada uyuyordu. Larry oturmak için Nadine’in yanına gitmişti. Bir süre konuşmuşlardı. O anki durumlarından değil, eskilerden, güzel günlerden bahsetmişlerdi. Sonra Larry, onu öpmeye çalışmıştı. Nadine başını çevirip, onu itmişti, ama Larry o ana dek Lucy’nin az önce söylediklerini hissetmişti. Hem müşfik hem sert davranarak tekrar denemişti, onu çok arzuluyordu. Ve Nadine kısacık bir an için kendini ona bırakmış, nasıl <em>olabileceğine</em> dair bir işaret vermişti. Eğer...</p>

    <p>Sonra kollarından kurtulup solgun bir yüzle uzaklaşmıştı. Kolları göğsünde, başı öne eğikti.</p>

    <p><em>Bunu bir daha sakın yapma Larry. Lütfen. Yoksa Joe’yu alıp gitmek zorunda kalırım.</em></p>

    <p><em>Neden? Neden Nadine? Niye bu kadar büyütüyorsun?</em></p>

    <p>Cevap vermemişti. Şimdiden altında koyu gölgeler oluşmuş gözlerini kaldırmadan öylece durmuştu.</p>

    <p><em>Söyleyebilsem söylerdim,</em> demişti sonunda ve arkasına bakmadan uzaklaşmıştı.</p>

    <p>“Bir zamanlar biraz onun gibi davranan bir kız arkadaşım vardı,” dedi Lucy. “Lise son sınıftaydık. İsmi Joline’di. Joline Majors. O lisede değildi. Erkek arkadaşıyla evlenmek için okulu bırakmıştı. Sevgilisi askerdi. Joline evlendikleri sırada hamileydi, ama bebeği düşürdü. Kocası hiç evde olmuyordu ve Joline... partileri seviyordu. Kocası çok kıskançtı, o yokken başkasıyla fingirdediğini öğrenirse iki kolunu da kırıp, suratını dağıtacağını söylemişti. Bunun nasıl bir hayat olduğunu hayal edebiliyor musun? Kocan eve gelip, ‘Artık gidiyorum sevgilim,’ diyor. ‘Bana bir öpücük ver de sevişelim. Ha bu arada, eğer ben yokken başkasıyla oynaştığını duyarsam iki kolunu da kırar, suratını tanınmayacak hale getiririm.’”</p>

    <p>“Evet, pek hoş olduğu söylenemez.”</p>

    <p>“Joline bir süre sonra bir adamla tanıştı,” diye devam etti Lucy. “Burlington Lisesi’nde, koçun yardımcısıydı. Görüştüklerinde hep takip edilip edilmediklerinden korkarak etrafı kolaçan ederlerdi. Kocası, Joline’in peşine birini takmış mıydı bilmiyorum, ama bir süre sonra fark etmedi. Joline iyice kafayı yemişti. Durakta otobüs bekleyen alelade bir adamı kocasının arkadaşlarından biri sanıyordu. Herb ile kaldıkları pire yuvası motelde karşılaştıkları satıcının kocasının casusu olduğuna inanıyordu. Motel yaşadığı yerden çok uzakta bile olsa paranoyasından kurtulamıyordu. Onlara piknik alanının yerini tarif eden polisten bile şüpheleniyordu. Durum o kadar kötü bir hal aldı ki kapının rüzgâr yüzünden çarpmasıyla bile çığlık atar oldu. Biri merdivenlerden hızla çıkacak olsa paniğe kapılıyordu. Ve yedi küçük daireye bölünmüş bir katta oturduğu için merdivenlerden çıkan eksik olmuyordu. Herb korkup onu terk etti. Korktuğu Joline’in kocası değil, <em>Joline</em>’di. Ve Joline, kocası izin için dönmeden kısa bir süre önce sinir krizi geçirdi. Sırf eğlenmeyi fazla sevdiğinden... ve kocasının kıskançlığından. Nadine, bana o kızı anımsatıyor Larry. Onun için üzülüyorum. Ondan pek hoşlandığım söylenemez, ama onun için üzüldüğüm bir gerçek. Çok kötü görünüyor.”</p>

    <p>“Nadine’in benden o kızın kocasından korktuğu gibi korktuğunu mu söylüyorsun?”</p>

    <p>“Belki,” dedi Lucy. “Sana şu kadarını söyleyeyim, Nadine’in kocası nerede bilmiyorum ama burada değil.”</p>

    <p>Larry huzursuzca güldü. “Yatsak iyi olur. Yarın yoğun bir gün olacak.”</p>

    <p>“Evet,” dedi Lucy, Larry’nin söylediklerinin tek kelimesini bile anlamadığını düşünerek. Ve aniden gözyaşlarına boğuldu.</p>

    <p>“Hey,” dedi Larry. “Şişş.” Kolunu omzuna dolamaya çalıştı.</p>

    <p>Lucy geri çekildi. “Nasılsa benden istediğini alıyorsun, bunu yapmana gerek yok!”</p>

    <p>İçinde eski Larry’den, kadının sesinin kampa ulaşıp ulaşmadığı konusunda kaygılanacak kadarı kalmıştı.</p>

    <p>“Seni hiçbir zaman zorlamadım Lucy. Ne olduysa kendi rızanla oldu.”</p>

    <p>“Of, çok <em>salaksın!</em>” diye bağırıp bacağına vurdu Lucy. “Erkekler niye bu kadar aptal oluyor? Tek görebildiğiniz siyahla beyaz. Hayır, beni zorlamadın. Ben <em>onun</em> gibi değilim. Onu zorlayabilirsin, bunun karşılığında hâlâ suratına tükürüp bacaklarını çaprazlayabilir. Erkeklerin benim gibi kızlara taktığı isimler vardır; duyduğuma göre bu isimleri tuvalet duvarlarına yazarlarmış. Ama bu ne, biliyor musun? Yanında birinin sıcaklığını hissetme isteği. <em>İhtiyacı.</em> Sevme ve sevilme ihtiyacı. Bu o kadar kötü bir şey mi?”</p>

    <p>“Hayır. Hayır, değil. Ama Lucy...”</p>

    <p>“Ama sen buna inanmıyorsun,” dedi Lucy küçümser bir ifadeyle. “Hâlâ küçük hanımefendinin peşindesin. Bu arada geceleri bedenini doyuracak biri var nasılsa.”</p>

    <p>Larry başını sallayarak sessizce oturdu. Söylenenlerin hepsi kelimesi kelimesine doğruydu. Karşı çıkamayacak kadar bitkindi. Lucy de bunu fark etmiş gibiydi. Yüz hatları yumuşadı ve elini Larry’nin koluna koydu.</p>

    <p>“Onu elde edebilirsen seni ilk kutlayan ben olurum Larry. Hayatımda hiç kin tutmadım. Sadece... çok düş kırıklığına uğramamaya çalış.”</p>

    <p>“Lucy...”</p>

    <p>Kadının sesi aniden, beklenmedik bir güçle yükseldi ve Larry’nin kollarındaki tüyler ürperdi. “Sevginin gücüne inanıyorum. Bizi bu beladan kurtarabilecek tek güç, o. Düşmanımız nefret, daha da kötüsü, boşluk.” Sesi alçaldı. “Haklısın. Geç oldu. Yatacağım. Geliyor musun?”</p>

    <p>“Evet,” dedi Larry ve ayağa kalkınca aklında hiçbir başka niyet olmaksızın ona sarılıp öptü. “Seni elimden geldiğince çok seviyorum Lucy.”</p>

    <p>“Biliyorum,” dedi kadın ve ona bitkince gülümsedi. “Biliyorum, Larry.”</p>

    <p>Bu kez kolunu omzuna doladığında karşı çıkmadı. Birlikte kampa döndüler, sonra çekingence sevişip uyudular.</p>

    <p class="paragraf">Nadine, Larry Underwood ve Lucy Swann kampa döndükten yaklaşık yirmi dakika sonra bir kedi gibi uyandı. Sevişip, uykuya dalmalarından on dakika sonraydı.</p>

    <p>Dehşet, damarlarını demir gibi doldurup ağırlaştırmıştı.</p>

    <p><em>Biri beni istiyor,</em> diye düşündü kalbinin yavaşlayan atışlarını dinlerken. İrileşmiş, karanlıkla dolu gözleri, gökyüzünü dallarıyla gölgeleyen karaağaca dikildi. <em>Bu inkâr edilemez bir gerçek. Beni isteyen biri var.</em></p>

    <p><em>Ama... o kadar soğuk ki...</em></p>

    <p>Annesi, babası ve erkek kardeşi o altı yaşındayken bir trafik kazasında ölmüştü; Nadine o gün onlarla teyzesini ziyarete gitmemiş, mahalleden bir arkadaşıyla oynamayı tercih etmişti. Hatırladığı kadarıyla kardeşini daha çok severlerdi zaten. Ne de olsa o, <em>onun</em> gibi dört buçuk aylıkken yetimhanedeki beşiğinden alınmış bir öksüz değildi. Kardeşinin soyu belliydi. Kardeşi –trampetler, lütfen– <em>onların kanındandı.</em> Ama Nadine her zaman sadece kendine ait olmuştu. O, doğa ananın evladıydı.</p>

    <p>Kazadan sonra teyzesi ve eniştesiyle yaşamaya başlamıştı. Yaşayan tek akrabası onlardı. New Hampshire’ın doğusunda, White Mountains’teydiler. Sekizinci doğum gününde onu Washington Dağı’ndaki Cog Demiryolu’na götürdüklerini hatırlıyordu. Yükseklik yüzünden burnu kanamış, burnu kanadığı için de ona kızmışlardı. Teyzesiyle eniştesi oldukça yaşlıydı. Nadine’in on altısına bastığı, ay ışığı altında çiylerle kaplı çimlerin üstünde koştuğu, şarapla hayallerin masal gibi karıştığı o sene, onlar ellilerinin ortalarındaydı. Bir aşk gecesiydi. Ve delikanlı onu yakalamış olsaydı Nadine, ona sahip olduğu bütün değerli ödülleri verecekti. Yakalasaydı ne fark ederdi? Birlikte koşmuşlardı, önemli olan bu değil miydi?</p>

    <p>Ama delikanlı onu yakalayamamıştı. Bir bulut, ayı gizlemişti. Çiylerin verdiği his ürkütücü, rahatsız edici olmaya başlamıştı. Ağzındaki şarap tadı değişmiş, ekşimsi, nahoş bir iz bırakmıştı. Bir tür dönüşüm gerçekleşmiş, içinde beklemesi gerektiğine dair bir his belirmişti. Beklemek zorundaydı.</p>

    <p>Peki müstakbel kara damat neredeydi? İçeride bu kırılgan kokteyl sohbeti dünyayı düzgün, makul parçalara bölerken o hangi caddelerde, hangi arka sokakta, hangi karanlık köşedeydi? Hangi soğuk rüzgârlar onundu? Yıpranmış sırt çantasında kaç dinamit vardı? Nadine on altı yaşındayken onun isminin ne olduğunu kim bilebilirdi? O kaç yaşındaydı? Evi neredeydi? Ne tür bir ana onu emzirmişti? Nadine, onun da kendisi gibi öksüz olduğundan neredeyse emindi, vakti hâlâ gelmemişti. Çoğunlukla henüz inşa edilmemiş, Nadine’in bir ayağının olduğu yollarda yürümüştü. Buluşacakları kavşak uzaktaydı. Bir Amerikalıydı, Nadine bunu biliyordu. Elmalı turtayla sütü seven, pamuklu ekose kumaşı benimsemiş olan biri. Evi, Amerika’ydı ve yolları gizliydi. Görünmez otoyollar, yön tabelaları eski Cermen harfleriyle yazılmış yeraltındaki demiryolları onundu. O diğer adam, diğer yüz, çetin ceviz, Kara Adam, Yürüyen Adam’dı ve çizmelerinin aşınmış topukları mis kokulu yaz gecesinde tak tuk ediyordu.</p>

    <p><em>Damadın ne zaman geleceğini kim bilir?</em></p>

    <p>Nadine, bozulmamış taşıyıcı, onu bekliyordu. On altı yaşındayken bozulmasına ramak kalmıştı. Bir keresinde de üniversitedeyken. Delikanlıların ikisi de öfkeli ve hayal kırıklığına uğramış halde uzaklaşmıştı. Tıpkı şimdi Larry’nin olduğu gibi. Kadının içinde kesişen yolları, önceden belirlenmiş, mistik kavşağı hissedebiliyordu.</p>

    <p>Yolların götürdüğü yer, Boulder’dı.</p>

    <p>Vakit yaklaşmıştı. <em>O</em> çağırmış, Nadine’in gelmesini istemişti.</p>

    <p>Nadine üniversiteden sonra kendini işine adamış, iki kızla birlikte bir ev tutmuştu. Hangi kızlar mı? Birçoğu gelip geçmişti. Geride tek kalan daima Nadine olmuştu. Ev arkadaşlarının eve getirdiği genç adamlara nazik davranıyor, ama kendisi asla eve bir erkek getirmiyordu. Herhalde dedikodusunu yapıyorlar, arkasından ona kız kurusu gibi isimler takıyorlardı. Hatta lezbiyen olduğunu bile iddia etmiş olabilirlerdi. Ama o sadece...</p>

    <p>Bozulmamıştı.</p>

    <p>Beklemedeydi.</p>

    <p>Ara sıra bir değişimin yaklaştığını düşündüğü oluyordu. Günün sonunda boşalan sessiz sınıfta oyuncakları toplarken elinde bir kukla, gözlerinde parlak bir bakışla aniden duraksar, <em>bir değişim yaklaşıyor,</em> diye düşünürdü. <em>Kuvvetli bir rüzgâr esecek.</em> Böyle düşünceler kafasında belirdiğinde bazen kendini, takip ediliyormuş gibi omzunun üzerinden ardına bakar halde bulurdu. Sonra bu gergin an geçip gider ve kendi kendine tedirgince gülerdi.</p>

    <p>Saçı, on altı yaşındayken beyazlamaya başlamıştı. Kovalanıp da yakalanmadığı o sene, önce birkaç tel halinde ortaya çıkmıştı ve kuzguni siyah içinde çarpıcı bir görünüm oluşturuyordu. Aslında gri doğru tanım değildi... teller <em>beyazdı,</em> düpedüz <em>beyaz.</em></p>

    <p>Seneler sonra bir yatakhanenin bodrum katında düzenlenen bir partiye katılmıştı. İçerisi loştu ve bir süre sonra insanlar çiftler halinde oradan ayrılmaya başlamıştı. Kızların çoğu –Nadine de dahil– o gece yatakhaneye dönmeyeceklerine dair kâğıt imzalamışlardı. Nadine sabaha kadar dönmemeye niyetliydi... ama aylar yıllar öncesinde gömülü olan bir şey ona engel olmuştu. Ertesi sabahın soğuk aydınlığında saat yedide yatakhanede yan yana dizilmiş uzun bir sıra oluşturmuş aynalardan birine baktığında saçındaki beyazların çoğaldığını görmüştü. İmkânsızdı, ama bir gecede bariz bir şekilde çoğalmışlardı işte.</p>

    <p>Böylece yıllar geçmiş, kurak bir çağda hızlı geçen mevsimler gibi ilerlemişti. İçinde duygular olmuştu, evet, <em>duygular.</em> Bazen de gecenin yarısında hem üşüyerek, hem pişerek, ter içinde, kendini iyi bir şekilde canlı hissederek; karanlık, cinselliği tuhaf bir şekilde yoğun hissederek uyandığı olmuştu. Sıcak sıvı içinde yuvarlanarak. Böyle gecelerin sabahında aynaya baktığında, saçlarındaki beyazların arttığını fark etmişti.</p>

    <p>Tüm bu yıllar boyunca dışarıdan sadece Nadine Cross olmuştu: tatlı, çocuklarla iyi anlaşan, işini iyi yapan ama bekâr. Bir zamanlar böyle bir kadın toplumda merak ve dedikoduya yol açardı. Ama artık devir değişmişti. Ve güzelliği öylesine eşsizdi ki olduğu gibi oluşu her nasılsa ona mükemmel bir şekilde uyuyordu.</p>

    <p>Şimdi devir yine değişecekti.</p>

    <p>Değişim yaklaşıyordu ve yüzünü hiç görmemiş olmasına rağmen rüyalarında müstakbel kocasını tanımaya, bir nebze olsun anlamaya başlamıştı. Yıllardır beklediği oydu. Ona gitmek istiyordu... ama aynı zamanda istemiyordu. Yazgısında o vardı, ama bir yandan da Nadine’i dehşete düşürüyordu.</p>

    <p>Sonra karşısına Joe çıkmıştı, ardından da Larry. Ve durum bir anda karışmıştı. Kendini halat çekme yarışmasında sonucu belirleyen düğüm gibi hissetmeye başlamıştı. Saflığının, bekâretinin Kara Adam için çok önemli olduğunu hissediyordu. Larry’nin (veya herhangi bir erkeğin) ona sahip olmasına izin verirse kara büyü sona erecekti. Ama aynı zamanda Larry’den hoşlanıyordu. Kendisine sahip olmasına izin verecekti, bir kez daha kararını vermişti. Kendini ona verecek, her şey bitecekti. Artık çok yorulmuştu ve Larry doğru kişiydi. Diğeri için çok fazla beklemişti, çok fazla kurak yıl...</p>

    <p>Ama Larry doğru insan <em>değildi...</em> ya da ilk başta öyle görünmüştü. İlk yakınlaşma girişimlerini küçümsemeyle savuşturmuştu. Tıpkı bir kısrağın üzerine konan sineği kuyruğuyla kovalaması gibi. <em>Ona dair her şey bu kadarsa onu reddettiğim için beni kim suçlayabilir,</em> diye düşünmüştü.</p>

    <p>Yine de onu takip etmişti. Peşinden gitmişti, bu gerçeği inkâr edemezdi. Ama başka insanlar bulma konusunda ısrarlı davranmıştı. Bu ısrarı sadece Joe için değildi. Artık öyle bir noktaya gelmişti ki neredeyse çocuğu bırakıp, Kara Adam’ı bulmak için tek başına batıya gidecekti. Bunu yapmasına tek engel, mesleği gereği yıllardır çocuklara duyduğu sorumluluk hissi... ve tek başına kaldığı takdirde Joe’nun öleceğini bilmesiydi.</p>

    <p><em>Bunca ölümün olduğu dünyada daha fazlasına yol açmak şüphesiz en büyük günahtır.</em></p>

    <p>Böylece Larry’nin peşinden gitmişti.</p>

    <p>Ama Larry Underwood’da görünenden öte pek çok şey olduğu zamanla ortaya çıkmıştı; suyun çok sığ, sadece birkaç santim derinlikte göründüğü, ama elinizi soktuğunuzda omzunuza kadar ıslanmanıza yol açan o göz yanılsamaları gibiydi. Joe’yu tanıyıp, yakınlaşması bir şeydi, Joe’nun ona açılıp yaklaşması ise başka bir şey. Aralarındaki ilişkiye duyduğu ve giderek artan kıskançlığı ise bambaşka bir sorundu. Larry, Wells’teki motosiklet mağazasındayken çocuğun üzerine on parmağına bahse girmiş ve kazanmıştı.</p>

    <p>Tüm dikkatleri benzin deposunun ağır kapağına odaklanmış olmasaydı Nadine’in ağzının hayretle bir karış açıldığını fark edebilirlerdi. Kıpırdayamayarak oracıkta dikilip, onları izlemiş, gözlerini kırpmayarak levyenin önce kaymasını, ardından düşmesini beklemişti. Çığlıkları duymayı da beklediğini ancak her şey olup bittikten sonra fark etmişti.</p>

    <p>Kapak yerinden çıkarılıp tamamen kaldırıldığında, hüküm verirken ne kadar yanıldığını düşünmüştü. Hayati bir hataydı. Larry, bu olayda Joe’yu ondan iyi tanıdığını göstermişti. Hem de özel bir eğitimi olmaksızın ve bu kadar kısa bir süre içinde. Gitar olayının ne kadar önemli olduğunu, Larry’nin Joe ile olan ilişkisini nasıl çabucak ve temel bir şekilde tanımladığını sonradan anlamıştı. Peki bu ilişkinin merkezinde ne vardı?</p>

    <p>Bağımlı olmak elbette... bütün benliğini saran şiddetli kıskançlık hissini başka ne açıklayabilirdi? Joe, Larry’ye bağımlı olsa neyse idi, bu normal ve kabul edilebilir bir durum olurdu. Ama Larry de Joe’ya bağımlıydı, Joe’ya Nadine’in duymadığı şekilde ihtiyaç duymaktaydı... <em>ve Joe bunu biliyordu.</em></p>

    <p>Larry’nin karakteri hakkında bu kadar yanlış hüküm vermiş olabilir miydi? Şimdi bunun cevabının evet olduğunu düşünüyordu. O sinirli, bencil izlenim sadece bir kabuktu ve o da giderek aşınıp, inceliyordu. Sırf hepsini bu uzun yolculuk boyunca bir arada tutabilmesi bile kararlılığının bir göstergesiydi.</p>

    <p>Sonuç açıktı. Larry’nin onunla sevişmesine izin verecekti, ama derinlerde bir yerde, bir parçası hâlâ Kara Adam’a bağlıydı... ve Larry’yle sevişmek, bu parçayı içinden tamamen söküp atacaktı. Bunu yapıp yapamayacağından emin değildi.</p>

    <p>Ve Kara Adam’ı rüyalarında gören artık sadece kendisi değildi.</p>

    <p>Bu onu önce rahatsız etmiş, sonra korkutmaya başlamıştı. Kıyaslayacak sadece Joe ve Larry’nin rüyaları varken hissettiği korku, Lucy Swann ile karşılaşmaları ve onun da aynı rüyaları gördüğünü söylemesiyle katıksız dehşete dönüşmüştü. Artık kendi kendine diğerlerinin rüyalarının onunkilere <em>benzediğini</em> söylemesi mümkün değildi. Ya geride kalan herkes bu rüyaları görüyorduysa? Ya Kara Adam’ın zamanı nihayet geldiyse? Sadece Nadine için değil, <em>gezegendeki herkes için.</em></p>

    <p>Bu düşünce, içinde dehşet ve kuvvetli bir çekimin öne çıktığı karmaşık hisler uyandırıyordu. Stovington fikrine neredeyse panikle sarılmıştı. Etrafını saran kara büyü kalkanına karşı mantığın, akıl sağlığının sembolüydü. Ama Stovington, Nadine’in kafasında yarattığı güvenli liman yakıştırmasıyla alay edercesine terk edilmişti. Mantığın ve akıl sağlığının sembolü, bir mezarlığa dönüşmüştü.</p>

    <p>Hayatta kalmış olan başkalarını yanlarına katarak batıya doğru ilerlerken Nadine’in içindeki, bir yüzleşme olmaksızın bu rüyaların sona ereceğine dair ümit yavaş yavaş azalmıştı. Larry tahminlerinde yanıldığını göstererek büyüdükçe iyice yok olmuştu. Artık Lucy Swann ile yatıyordu, ama ne fark ederdi? Onun yolu çizilmişti. Diğerleri, birbirinin karşıtı iki rüya görüyordu: Kara Adam ve ihtiyar kadın. Görünüşe bakılırsa ihtiyar kadın, tıpkı Kara Adam gibi bir tür temel güç sembolüydü. Kadın çekirdekti, diğerleri de zamanla etrafında toplanmaktaydı.</p>

    <p>Nadine, onu rüyasında hiç görmemişti.</p>

    <p>Sadece Kara Adam’ı görmüştü. Diğerlerinin rüyaları, başladıkları gibi anlaşılmaz bir şekilde kesildiğinde onun rüyaları daha da güçlenip netleşmişti sanki.</p>

    <p>Onların bilmediği pek çok şey biliyordu. Kara Adam’ın ismi Randall Flagg’di. Batıda ona karşı çıkanlar veya sözünü dinlemeyenler ya çarmıha geriliyor ya da bir şekilde aklını kaybederek kaynayan bir kazan olan Ölüm Vadisi’ne başıboş halde salınıyordu. San Francisco ve Los Angeles’ta teknisyenlerden oluşan küçük gruplar vardı, ama geçici bir süre için oradaydılar; yakında insanların yoğun bir şekilde toplanmakta olduğu Las Vegas’a gideceklerdi. Kara Adam’ın acelesi yoktu. Yaz bitiyordu. Yakında Rocky Dağları’ndaki geçitler karla kaplanacaktı. Kar küreme makineleri vardı, ama onları kullanacak kimse yoktu. Safları sağlamlaştırabileceği, uzun bir kış olacaktı. Ve gelecek nisanda... veya mayısta...</p>

    <p>Nadine gökyüzüne bakarak karanlıkta yattı.</p>

    <p>Boulder son umuduydu. Yaşlı kadın son umuduydu. Stovington’da bulmayı umduğu mantık ve aklıselimlik, Boulder’da oluşmaya başlamıştı. <em>Onlar iyi,</em> diye düşündü, <em>iyi adamlar.</em> Keşke birbiriyle çelişen çılgınca istekler ağına yakalanmamış olsaydı. O zaman her şey onun için ne kadar kolay olurdu.</p>

    <p>Nüfusu azalmış bu dünyada cinayetin en büyük günah olduğu inancı, bir melodi gibi beyninin içinde dönüp duruyor, yüreği ona ölümün Randall Flagg’in ustalığı olduğunu kesin ve kararlı bir şekilde söylüyordu. Ama ah... onun o soğuk öpücüğüne nasıl da özlem duyuyordu! Lisede ya da üniversitede öpmeyi istediği delikanlılardan daha çok istiyordu öpmeyi... çok... hatta Larry Underwood’u öpmekten bile çok istiyordu maalesef.</p>

    <p><em>Yarın Boulder’da olacağız,</em> diye düşündü. <em>Yolculuğun sona erip ermediğini belki varınca anlarım ya da...</em></p>

    <p>Bir yıldız karanlık gökyüzünde iz bırakarak kaydı ve Nadine bir çocuk gibi dilek tuttu.</p>
  </div>
</body>
</html>
