<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <div>
    <p class="MsoNormal" style="text-align:right"><i style="mso-bidi-font-style: normal">27 Ağustos</i></p>

    <p>Gordon Obie Özel Taşıt Operasyonları'na girip bakışlarını konsolları başında çalışan kadın ve erkekler üzerinde gezdirdi. Uzay istasyonu dönerek, önlerindeki ekrandaki dünya haritasında görülen rotasını izliyordu. O anda Cezayir'in çöllerinde, şans eseri başlarını kaldırıp geceye bakan köylüler, venüs kadar parlak, göklerde dolaşan bu tuhaf yıldızı görerek büyüleneceklerdi. Bu, bütün gökyüzünde benzeri olmayan bir yıldızdı, çünkü tüm güçleri elinde bulunduran bir Tanrı tarafından, ya da her hangi doğal bir güç tarafından değil, insanların kırılgan elleriyle yaratılmıştı.</p>

    <p>Ve bu odada, Cezayir' deki o çölden dünyanın yarı uzaklığında, o yıldızın koruyucuları vardı.</p>

    <p>Uçuş Direktörü Woody Ellis döndü ve üzgün bir baş işaretiyle Gordon'ı selamladı. "Hiç haber yok. Uzun süredir çok sessiz."</p>

    <p>"Son konuşmanızın üstünden ne kadar geçti?"</p>

    <p>"Jack beş saat önce biraz uyumak için bağlantıyı kesti. Üç gündür pek uyumamıştı. Onu rahatsız etmek istemiyoruz."</p>

    <p>Uç gün geçmişti ve Emma'nın durumunda hâlâ bir değişiklik yoktu. Gordon içini çekti ve arka taraftaki uçuş doktorunun konsoluna yöneldi. Tıraşsız ve uykusuz Todd Cutler, ekranından Emma'nın biyotelemetri değerlerini izliyordu. Peki Todd en son ne zaman uyudu? diye merak etti Gordon. Herkes bitkin görünüyordu, fakat kimse yenilgiyi kabullenmeye hazır değildi.</p>

    <p>"Hâlâ dayanıyor," dedi Todd hafif bir sesle. "Fenobarbitali kestik."</p>

    <p>"Ama komadan çıkmadı, değil mi?"</p>

    <p>"Hayır." Todd içini çekerek geriye yaslandı ve elini yüzüne götürdü. "Başka ne yapabiliriz bilmiyorum. Böyle bir şeyle daha önce hiç karşılaşmamıştım. Uzayda nörocerrahiyle."</p>

    <p>Bu, son bir kaç haftadır çoğunun kullandığı bir cümleydi. Böyle bir şeyle daha önce hiç karşılaşmamıştım Bu farklı bir şey. Bu, daha önce hiç görmediğimiz bir şey. Ama araştırmanın özü de bu değil miydi? Hiç bir tehlike önceden tahmin edilemezdi, her yeni problemin kendi çözümü vardı. Her zafer fedakarlıkla kazanılırdı.</p>

    <p>Ve bütün bu trajedinin ortasında bile zaferler olmuştu. Apogee II sapasağlam Arizona çölüne inmişti ve Casper Mulholland artık şirketinin ilk kontratını Hava Kuvvetleriyle yapmak üzereydi Jack, ISS'ye girişinin üzerinden üç gün geçmesine karşın sağlıklıydı bu da Rana virüsünün Kimera'ya karşı hem tedavi edici, hem de koruyucu etkisi olduğunu gösteriyordu. Ve Emma'nın hâlâ yaşıyor oluşu da büyük bir başarı sayılırdı.</p>

    <p>Sadece geçici bir başarı olsa bile.</p>

    <p>Gordon ekrandaki EKG çizgisine bakarken büyük bir hüzün duydu. Beyin ölmüşken, kalp atmaya ne kadar daha devam edebilir? diye düşündü. Bu kadar uzun süren komadan sonra insan sağ kalabilir mi? Bir zamanlar capcanlı olan bir kadının yavaş yavaş ölüşünü seyretmek, ani ve korkunç bir biçimde ölmesine tanık olmaktan daha acı vericiydi.</p>

    <p>Birdenbire, bakışları ekranda donup kalarak oturduğu yerde dikleşti. "Todd," dedi. "Ona ne oluyor?" "Ne?"</p>

    <p>"Kalbine bir şeyler oluyor?"</p>

    <p>Todd başını kaldırdı ve ekranda titreşen çizgiye baktı. "Hayır," dedi ve haberleşme düğmesine uzandı. "Bu kalbi değil."</p>

    <p>Monitörün alarmının tiz çığlığı uykusunu böldüğünde Jack irkilerek uyandı. Yıllar süren tıp eğitimi, nöbet odalarında geçirdiği sayısız geceler, en derin uykudan bile tamamen uyanık halde kalkmayı öğretmişti ve gözlerini açtığı anda nerede olduğunun farkındaydı. Ters giden bir şey olduğunun farkındaydı.</p>

    <p>Alarmın geldiği yere döndü ve kısa bir an başaşağı görüntüyle sersemledi. Emma sanki tavanda yatıyor, yüzü aşağıya bakıyordu. Üç EKG elektrodundan biri, suyun altında salınan bir deniz yosunu gibi havada başıboş kalmıştı. Jack yüz seksen derece döndü ve her şey yerine oturdu.</p>

    <p>EKG elektrodunu Emma'nın göğsüne tekrar iliştirdi. Monitörü izlerken kalbi gümbürdüyor, göreceklerinden korkuyordu. Ekranda normal bir ritm belirince rahatladı.</p>

    <p>Ve sonra ekranda başka bir şey daha belirdi. Çizginin farklı bir titreşimi. Hareket.</p>

    <p>Başını eğip Emma'ya baktı. Ve gözlerinin açık olduğunu gördü.</p>

    <p>"ISS cevap vermiyor," dedi Capcom. "Denemeye devam edin. Onunla hemen konuşmamız ge­rek!" dedi Todd.</p>

    <p>Gordon hiçbir şey anlamadan ve en kötüsünden korkarak biyotelemtri değerlerine bakıyordu. EKG bir aşağı bir yukarı oynuyordu, sonra birden düzleşti. Olamaz, diye düşündü. Onu kaybettik!</p>

    <p>"Sadece bir temassızlık," dedi Todd. "Elektrod yerinden çıkmıştır. Nöbet geçiriyor olabilir."</p>

    <p>"ISS'den hâlâ yanıt yok," dedi Capcom.</p>

    <p>"Tanrı aşkına orada neler oluyor?"</p>

    <p>"Bak!" dedi Gordon.</p>

    <p>Ekrandan bir bip bip duyulduğunda iki adam da donakaldı. Derken başkaları da duyulmaya başladı.</p>

    <p>"Doktor, ISS hatta," diye bildirdi Capcom. "Acil konsültasyon istiyorlar."</p>

    <p>Todd sandalyesinde öne fırladı. "Yer Kontrol aradan çekilin. Dinliyorum, Jack. "</p>

    <p>Bu özel bir konuşmaydı; Jack'in söylediklerini yalnızca Todd duyabiliyordu. Bir anda odadaki herkes doktorun masasına döndü. Hemen yanında oturan Gordon bile Todd'un yüzündeki ifadeden bir şey anlayamıyordu Todd, sanki hiç kimsenin rahatsız etmemesini ister gibi, iki eli de kulaklığında, öne eğilmişti.</p>

    <p>Sonra, "Bekle, Jack," dedi. "Burada bunu duymayı bekleyen bir sürü insan var. Onlara haberi verelim " Todd Uçuş Direktörü Ellis'e döndü ve bir zafer işareti yaptı. "Watson uyanmış! Konuşuyormuş!"</p>

    <p>Ondan sonra olanlar Gordon Obie'nin hafızasına sonsuza dek kazınacaktı. Seslerin yükseldiğini, gürültülü bir tezahürata dönüştüğünü duydu. Todd'un var gücüyle sırtına vurduğunu hissetti. Uz Gianni cırtlak bir çığlık attı. Ve Woody Ellis neşeyle ve hâlâ inanamıyormuş gibi iskemlesine yığıldı.</p>

    <p>Ama Gordon'ın en iyi hatırlayacağı şey, kendi tepkisiydi. Odada göz gezdirdi ve boğazının karıncalandığını, gözlerinin buğulandığını duyumsadı. NASA'da geçirdiği yıllar boyunca, hiç kimse Gordon Obie'nin ağladığını görmemişti. Lanet olsun, şimdi de görmeyeceklerdi.</p>

    <p>Sandalyesinden kalkıp fark edilmeden odadan dışarı çıktığında hâlâ bağırtıyorlardı.</p>

    <p><a id="bookmark62">Beş Ay Sonra</a> Florida, Panama City</p>

    <p>Basınç odasının kapısı nihayet açıldığında, menteşelerin gıcırtısı ve metalin çınlaması orduya ait hangarda yankılandı. Jared Profitt ilk önce iki askeri doktorun dışarı çıkışını ve derin derin soluk alışlarını izledi. O insanı klastrofobiye sürükleyen yerde bir aydan fazla kalmışlardı ve aniden özgürlüğe kavuşurlarken biraz sersemlemiş görünüyorlardı. Odanın son iki sakinine yardımcı olmak için döndüler.</p>

    <p>Emma Watson'la Jack McCallum dışarı çıktılar. İkisi de, onlara doğru gelen Jared Profitt'e baktılar.</p>

    <p>"Dünyaya hoşgeldiniz, Dr. Watson," dedi ve elini uzattı.</p>

    <p>Emma bir an duraksadı, sonra eli sıktı. Fotoğraflardakinden çok daha ince görünüyordu. Çok daha narin. Uzayda, karantinada geçen dört ay, ardından da basınç odasındaki beş hafta, izlerini bırakmıştı. Kas kütlesini kaybetmişti ve gözleri o solgun yüzde kocaman, koyu parıltılar haline gelmişti. Kafa derisinin tıraş edilmiş bölümünde yeniden uzayan saçlar griydi, uzun saçlarının geri kalan kısmıyla şaşırtıcı bir zıtlık yaratıyordu.</p>

    <p>Profitt iki askeri doktora baktı. "Bizi yalnız bırakabilir misiniz, lütfen?" Onlar uzaklaşana dek bekledi.</p>

    <p>Sonra Emma'ya sordu' "Kendinizi iyi hissediyor musunuz?"</p>

    <p>"Oldukça iyi," dedi. "Artık hastalık taşımadığımı söylediler."</p>

    <p>"Hastalığın belirlenemediğini," diye düzeltti Profitt. Bu önemli bir ayrımdı. Rana virüsünün laboratuvar hayvanlarındaki Kimera'nın kökünü kuruttuğunu göstermiş olmalarına karşın, Emma'nın uzun dönemdeki gidişatı konusunda emin olamıyorlardı. Söyleyebildikleri en iyi şey vücudunda Kimera'nın izine rastlanmadığıydı. Endeavour'la dünyaya indiği andan beri sürekli kan tahlillerine, röntgene ve biyopsilere maruz kalmıştı. Hepsinin sonucu negatif olmasına rağmen USAMRIID testler sürerken basınç odasında kalmasında ısrar etmişti. İki hafta önce odanın basıncı bir atmosferlik normal değere düşürülmüştü. Yine de sağlığı bozulmamıştı.</p>

    <p>Şimdi bile hastalıktan tamamen kurtulmuş sayılmazdı. Hayatının geri kalanı boyunca bir kobay olacaktı.</p>

    <p>Profitt, Jack' e baktı ve gözlerinde düşmanlık gördü. Jack. hiç bir şey söylememiş, yalnızca Onu benden alamazsınız dercesine koruyucu bir tavırla elini Emma'nın beline dolamıştı.</p>

    <p>"Dr. McCallum, umarım verdiğim her kararın iyi bir nedeni olduğunu anlıyorsunuzdur."</p>

    <p>"Nedenlerinizi anlıyorum. Ama bu, kararlarınıza katıldığım anlamına gelmez. "</p>

    <p>"Öyleyse en azından bu kadarını paylaşıyoruz anlayışınızı." Elini uzatmadı: McCallum'un sıkmayacağını hissetmişti. O yüzden sadece. "Dışarda sizi görmek için bekleyen bir kaç kişi var," dedi. "Sizi dostlarınızdan daha fazla uzak tutmak istemem." Gitmek için arkasını döndü.</p>

    <p>"Bekleyin," dedi Jack. "Şimdi ne olacak?'</p>

    <p>"Gitmekte özgürsünüz. Periyodik testler için döndüğünüz sürece.</p>

    <p>"Hayır, bu işin sorumlularına ne olacağını kastediyorum. Kimera'yı uzaya yollayanlara?"</p>

    <p>"Artık karar vermiyorlar."</p>

    <p>"O kadar mı?" Jack'in sesi öfkeyle yükseldi. "Cezalandırılmayacaklar mı, sonuçlarına katlanmayacaklar mı?"</p>

    <p>"Her zamanki gibi ele alınacak. NASA da dahil bütün hükümet birimlerinde olduğu gibi. Gürültü çıkarmadan saha kenarına alınacaklar. Ve sonra da sessizce emekli edilecekler. Soruşturma filan olmayacak, olaylar hiçbir şekilde açığa vurulmayacak. Kimera dünyanın geri kalanına açıklanamayacak kadar tehlikeli."</p>

    <p>"Ama insanlar öldü."</p>

    <p>"Marburg virüsü suçlanacak. ISS'ye hastalıklı bir maymun tarafından yanlışlıkla gönderildiği söylenecek. Luther Ames'in ölümü CRV deki mekanik bir arızaya bağlanacak"</p>

    <p>"Birinin sorumlu tutulabilmesi gerek."</p>

    <p>"Ne için? yanlış bir karar için mi?" Profitt başını salladı. Döndü ve aralığından güneş ışığı sızan hangarın kapısına baktı. "Ortada cezalandırılacak bir suç yok. Bunlar, sadece hata yapan insanlar. Ellerindeki şeyin doğasını anlamayan insanlar. Bunun sizi düş kırıklığına uğrattığını biliyorum. Birini suçlama ihtiyacınızı anlıyorum. Ama bu öyküde kötü adamlar yok. Dr. McCallum. Yalnızca...kahramanlar var." Dönüp Jack'in yüzüne baktı.</p>

    <p>İki adam bir an birbirlerini süzdüler. Profitt, Jack'in bakışlarında sıcaklık ya da güven görmedi. Ama saygı gördü.</p>

    <p>"Dostlarınız sizi bekliyor, " dedi.</p>

    <p>Jack başını salladı. Emma'yla birlikte hangarın kapısından geçtiler. Onlar çıkarlarken, bir gün ışığı seli içeri doldu ve parlaklığa karşı gözlerini kısarak baktığında, Jack'le Emma'nın yalnızca silüetlerini seçebildi; erkeğin eli kadının omzunda, kadının profili ona dönüktü. Neşeli kalabalığın gürültüsüne doğru yürüdüler ve göz kamaştıran ışığın içinde kayboldular.</p>
  </div>
</body>
</html>
