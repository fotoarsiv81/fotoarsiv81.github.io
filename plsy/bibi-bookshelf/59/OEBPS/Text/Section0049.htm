<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <div>
    <h1>DENİZ</h1>

    <h2><a id="bookmark64">YİRMİ SEKİZ</a></h2>

    <p>Bir yıldız, gökyüzünde yay çizerek kaydı ve parlak parçacıklara ayrıldı. Emma hayranlık dolu derin bir soluk alarak Galvestone Körfezi üzerinde esen rüzgarın kokusunu içine çekti. Yeniden eve dönmüş olmak, onun için her yanıyla yeni ve tuhaftı. Göğün bu, hiç bir şeyle kesilmeyen panoramik görüntüsü. Altındaki güvertenin sallanışı. Sanneke'nin gövdesine çarpan suların sesi. Basit, yeryüzüne özgü deneyimlerden o kadar uzun süre yoksun kalmıştı ki, yüzünü yalayan meltemi hissetmek bile bir hazineye bedeldi. İstasyonda karantina altında geçen son aylar boyunca çimen kokusunun, havadaki tuz tadının, çıplak ayaklarla bastığı toprağın sıcaklığının özlemini çekerek dünyayı seyretmiş ve şöyle düşünmüştü: Eve döndüğümde, eğer bir gün dönebilirsem, oradan bir daha asla ayrılmayacağım.</p>

    <p>İşte artık burada, yeryüzünün manzaralarının ve kokularının tadını çıkarıyordu. Yine de özlem dolu bakışlarını yıldızlara çevir meden edemiyordu.</p>

    <p>"Oraya dönebilmeyi ister miydin?" Jack öyle hafif bir sesle sormuştu ki, sözleri neredeyse rüzgara karışıp gidecekti. Eli Emma'nın elinde, bakışları onunkiler gibi göğe dikili, Sanneke'nin güvertesinde yatıyordu. "Hiç 'bana oraya gitmek için bir şans daha verilse bunu kullanırdım' diye düşündüğün oluyor mu?"</p>

    <p>"Her gün," diye mırıldandı Emma. "Tuhaf, değil mi? Oradayken, tek konuştuğumuz şey eve dönmekti. Şimdi de döndük ve yeniden oraya gitmekten söz ediyoruz." Parmaklarını başında, gümüş renkli tutamın uzadığı yerde gezdirdi. Jack'in neşterinin deriyi ve galeayı kestiği bölgedeki sert ve kabarık yara izini hâlâ hissedebiliyordu. Bu iz, istasyonda nasıl hayatta kaldığını sonsuza dek hatırlatacaktı. Dehşet dolu bir hatıra asla unutamayacağı bir şekilde etine kazınmıştı. Yine de göğe baktığında, o eski uçma arzusunu duyuyordu.</p>

    <p>"Sanırım daima ikinci bir şansı umut edeceğim," dedi. "Denizcilerin hep denize dönmeyi istemesi gibi. Son yolculukları ne kadar kötü geçerse geçsin. Ya da karaya ulaştıklarında toprağı ne kadar coşkuyla öpmüş olurlarsa olsun. Zaman geçtikçe denizi özlerler ve hep oraya dönmek isterler."</p>

    <p>Ama o uzaya asla dönmeyecekti. Karaya hapsolmuş bir denizci gibi, her yanı imrendiren fakat yasaklanmış denizle kaplıydı. Kimera yüzünden oraya asla ulaşamayacaktı.</p>

    <p>JSC'deki ve USAMRlID'deki doktorlar vücudunda hiç bir enfeksiyon izine rastlayamasalar da, Kimera'nın kökünün kuruduğundan emin olamıyorlardı. Bedeninde sadece uyuyan, tehlikesiz bir kiracı olabilirdi. NASA'daki hiç kimse, Emma yeniden uzaya giderse neler olacağını düşünmeye cesaret edemiyordu.</p>

    <p>İşte bu yüzden oraya asla dönmeyecekti. Artık hayalet bir astronottu, hâlâ birliğin bir üyesiydi ama uçuş görevine verilme umudu yoktu. Düşün peşinden koşmak başkalarına kalmıştı. Onarımı ve Jack'le birlikte başladıkları sterilizasyon işlemlerini tamamlamak üzere, yeni bir ekip istasyona gönderilmişti bile. Gelecek ay hasarlı ana kirişle güneş panellerinin son yedek parçaları da Columbia'yla uzaya fırlatılacaktı. ISS yaşayacaktı. Yörüngeye oturmuş bir istasyonu düş olmaktan çıkarıp gerçeğe dönüştürmek için çok fazla yaşam yitirilmişti; şimdi onu terk etmek bu fedakârlığı anlamsız kılardı.</p>

    <p>Tepelerinde bir yıldız daha kaydı, sönen bir kor parçası gibi alçalarak göz kırptı, ikisi de bir yıldızın daha kaymasını umarak beklediler. Başka insanlar kayan yıldızları gördüklerinde, bunların uğursuzluk, ya da çenetten sarkan melekler olduğunu düşünebilirler veya hemen dilek tutmaları gerektiğine inanabilirlerdi. Emma onları oldukları gibi görüyordu: kozmik tozlar, uzayın soğuk, karanlık bölümlerinden gelen ele avuca sığmayan gezginler. Kayalar ve buzlardan başka bir şey olmamaları onları daha az büyüleyici yapmazdı ki.</p>

    <p>Başını geriye atıp göğü tararken, Sanneke bir dalgayla yüksel di ve Emma uzayda, zamanda hızla yol aldığı, yıldızların ona doğru yaklaştığı duygusuna kapıldı. Aklı karışarak gözlerini kapadı. Ve birdenbire kalbi anlaşılmaz bir korkuyla gümbürdemeye başladı. Yüzünden boşanan terin soğuk öpücüğünü duydu.</p>

    <p>Jack titreyen eline dokundu. "Neyin var? Üşüdün mü?"</p>

    <p>"Hayır. Hayır, üşümedim..." Yutkundu. "Birdenbire aklıma çok korkunç bir şey geldi." "Ne?"</p>

    <p>"Eğer USAMRIID haklıysa Kimera dünyaya bir asteroidin üzerinde geldiyse bu, başka yerlerde de yaşamın var olduğunu kanıtlar."</p>

    <p>"Evet. Bunu kanıtlar."</p>

    <p>"Peki ya bu akıllı bir yaşamsa?"</p>

    <p>"Kimera çok küçük, çok ilkel. Akıllı değil"</p>

    <p>"Ama onu buraya yollayan öyle olabilir," diye fısıldadı.</p>

    <p>Jack durgunlaştı. "Bir kolonici," dedi hafif bir sesle.</p>

    <p>"Rüzgarla savrulan tohumlar gibi. Kimera hangi gezegende, hangi güneş sisteminde, nereye inerse insin, yerli türleri enfekte edecek. DNAIarını kendi genomuna ekleyecek. Yeni yuvasına adapte olabilmek için milyonlarca yıl evrimleşmeye ihtiyacı olmayacak. Hayatta kalmak için gereken bütün geretik araçları çoktandır orada yaşayan türlerden elde edecek."</p>

    <p>Peki oraya iyice yerleştikten, yeni gezegenindeki baskın türü haline geldikten sonra ne olacaktı? Bir sonraki adımı neydi? Emma bilmiyordu. Yanıtı, Kimera'nın genomundaki henüz anlaşılamayan bölümlerde gizli olmalıydı. İşlevi gizemini koruyan DNA dizilerinde.</p>

    <p>Yeni bir meteor, gökyüzünün her an değişim ve kargaşa içinde olduğunu anımsatırcasına ardında bir çizgi bırakarak alçaldı. Uzayın sonsuzluğundaki tek yalnız gezginin dünya olduğunu hatırlatarak.</p>

    <p>"Hazırlıklı olmalıyız," dedi. "Bir sonraki Kimera gelmeden."</p>

    <p>Jack doğruldu ve saatine baktı. "Hava soğuyor." dedi. "Haydi eve gidelim. Yarınki basın toplantısını kaçırırsak Gordon çılgına döner."</p>

    <p>"Onun öfkelendiğini hiç görmedim.</p>

    <p>"Onu benim tanıdığım gibi tanımıyorsun." Jack yelkeni açmak için halada asıldı ve ana yelken yükselip rüzgarda çırpınmaya başladı. "Sana aşık sayılır, biliyorsun."</p>

    <p>"Gordie mi?" Emma güldü. "Hayal bile edemem."</p>

    <p>"Peki benim hayal edemediğim nedir, biliyor musun?" dedi Jack tatlı bir sesle ve onu kendine çekti. "Sana aşık olmayacak bir erkek."</p>

    <p>Rüzgar ansızın şiddetlenip yelkeni şişirdi ve Sanneke Galveston Körfezi'nin sularını yararak ileri atıldı.</p>

    <p>"Hazır ol," dedi Jack. Ve pruvayı batıya çevirerek rüzgara yöneldi. Onlara yıldızlar değil, kıyının ışıkları kılavuzluk ediyordu.</p>

    <p>Ait oldukları yerin ışıkları.</p>

    <p>&nbsp;</p>
  </div>
</body>
</html>
