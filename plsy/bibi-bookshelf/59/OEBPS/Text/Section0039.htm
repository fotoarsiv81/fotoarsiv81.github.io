<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <div>
    <h2>YİRMİ İKİ</h2>

    <p>Gordon Obie'ye Sfenks denmesinin nedeni hiçbir zaman San Diego'ya yaptıkları uçak yolculuğundaki kadar aşikar olmamıştı. Ellington Pisti'ndeki T-38 jet uçaklarından birini almışlar, Obie kumandaya geçmiş, Jack te tek yolcu koltuğuna sığışmıştı. Havadayken birbirlerine neredeyse tek kelime etmemelerine şaşırmamak gerekirdi. T-38'ler, yolcuyla pilot bir kabuğa dizilmiş bezelye taneleri gibi arka arkaya oturduklarından konuşmaya pek elverişli yılmazdı. Ama El Paso'daki yakıt alma molası sırasında, ikisi de bir buçuk saattir daracık bir yerde sıkışan bacaklarını açmak için aşağı indiklerinde bile. ağzını açtırmak mümkün olmadı. Sadece bir kez, pistin kenarında durmuş hangarın içecek makinesinden Dr. Peppers içerlerken, kendiliğinden bir yorumda bulundu. En tepedeki yerinden alçalmaya başlayan güneşe bakıp gözlerini kıstı ve "Eğer o benim karım olsaydı, ben de acayip korkardım. "</p>

    <p>Sonra boş soda kutusunu çöp sepetine atıp uçağa doğru yürüdü.</p>

    <p>Lindbergh Alanı'na indikten sonra Jack kiraladıkları arabanın direksiyonuna geçti ve 5 numaralı otoyoldan kuzeye, La Jolla'ya yöneldiler. Gordon hemen hemen hiç konuşmuyor, yalnızca camdan dışarı bakıyordu. Jack Gordon'ı daima insandan çok makineye benzetmişti ve o bilgisayar gibi beynin, geçip giden manzaraları veri parçacıkları halinde kaydedişini gözünün önüne getirdi: TEPE. ÜST GEÇİT. YERLEŞİM MERKEZİ. Bir zamanlar astronot olmasına karşın birlikteki kimse Gordon'ı gerçek anlamda tanımıyordu. Bir görev gibi sosyal etkinliklerinin hepsine katılır, ama tek başına dururdu; en sevdiği Dr. Pepper'ından daha sert bir şey içmeyen sessiz ve yalnız biri. Kendi sükuneti içinde son derece huzurlu görünür, bunu kişiliğinin bir parçası olarak kabul ederdi, tıpkı komik kepçe kulakları ve kötü saç kesimi gibi. Eğer Gordon'ı gerçekten tanıyan biri yoksa, bunun nedeni kendini açık etmek için hiç bir neden görmemesiydi.</p>

    <p>İşte bu yüzden El Paso'da söyledikleri Jack'i şaşırtmıştı. Eğer o benim karım olsaydı, ben de acayip korkardım.</p>

    <p>Jack Sfenks'in ne korktuğunu, ne de evlendiğini hayal edebiliyordu. Bildiği kadarıyla Gordon hep bekar kalmıştı.</p>

    <p>La Jolla kıyı şeridine saptıklarında ikindi sisi ortalığı kaplamaya başlamıştı. SeaScience girişini neredeyse kaçırıyorlardi; sapak sadece küçücük bir tabelayla işaretlenmişti ve yol okaliptüs ağaçlarının arasına doğru gidiyordu. Ancak yol ayrımından sekiz yüz metre kadar ilerleyince binayı gördüler, denize bakan, gerçeküstü, neredeyse kale gibi beyaz, beton bir binaydı.</p>

    <p>Güvenlik masasında onları beyaz laboratuvar önlüğü giymiş bir kadın karşıladı. "Rebecca Gould," dedi, ellerini sıkarak. "Çalıştığım yer Helen'in laboratuvarıyla aynı koridorda. Sizinle bu sabah konuşmuştum." Kısacık saçları ve iri yapısıyla, Rebecca iki cinsiyetten de sanılabilirdi. Derinden gelen sesinden bile kadın mı erkek mi olduğu anlaşılmıyordu.</p>

    <p>Asansörle bodrum katına indiler. "Aslında neden buraya gelmekte ısrar ettiğinizi anlamıyorum," dedi Rebecca. "Size telefonda da söylediğim gibi, USAMRIID Helen'in laboratuvarında ne var ne yok alıp götürdü." Bir kapıyı gösterdi. "Geride ne kadar az şey kaldığını kendi gözünüzle görebilirsiniz."</p>

    <p>Jack'le Gordon laboratuvara girdiler ve üzüntüyle etrafa baktılar. Boş dosya çekmeceleri açık duruyordu. Rafların ve tezgahın üstündeki bütün aletler kaldırılmış, görünürde tek bir deney tübü bile kalmamıştı. Geride yalnızca duvarlardaki resimler kalmıştı, çerçevelenmiş gezi posterleri, tropik kumsalların, palmiye ağaçlarının ve güneşte parlayan bronz tenli kadınların insanı imrendiren fotoğrafları.</p>

    <p>"Geldiklerinde koridorun sonundaki laboratuvarımdaydım. Kızgın sesler ve camların kırıldığını duydum. Kapıdan başımı uzattım ve dosyaları ve bilgisayarları götüren adamlar gördüm. Her şeyi aldılar. İçindeki kültürlerle birlikte inkübatörleri. Raflar dolusu deniz suyu örneğini. Şuradaki teraryumun içinde beslediği kurbağaları bile aldılar. Asistanlarım baskını önlemeye çalıştılar, ama sorgulanmak üzere götürüldüler. Doğal olarak, Dr. Gabriel'in üst kattaki ofisini aradım."</p>

    <p>"Gabriel?"</p>

    <p>"Palmer Gabriel. Şirketimizin başkanı. SeaScience'ın avukatlarından biriyle bizzat aşağı indi. Onlar da engel olamadılar. Ordu ellerinde karton kutularıyla geldi ve her şeyi alıp götürdü. Çalışanların yemeklerini bile götürdüler!" Buzdolabını açıp boş rafları gösterdi. "Ne bulacaklarını sandılar, bilemiyorum." Dönüp yüzlerine baktı. "Sizin niçin burada olduğunuzu da bilemiyorum. "</p>

    <p>"Sanırım hepimiz Helen Koenig'i arıyoruz."</p>

    <p>"Size söyledim. İstifa etti."</p>

    <p>"Nedenini biliyor musunuz?"</p>

    <p>Rebecca omzunu silkti. "USAMRIID de bunu sorup durdu. SeaScience'la anlaşmazlığa düşüp düşmediğini. Ruhsal açıdan dengesiz olup olmadığını. Tabii ben böyle bir şey görmedim. Bence yalnızca yorulmuştu. Tanrı bilir ne zamandır, haftanın yedi günü, burada çalışmak onu bitirmişti."</p>

    <p>"Ve şimdi de kimse onu bulamıyor."</p>

    <p>Rebecca öfkeyle çenesini havaya dikti. "Şehirden ayrılmak suç değildir. Bu, biyolojik terörist olduğu anlamına gelmez. Ama USAMRIID bu laboratuvarı bir suç mahalli gibi gördü. Sanki Ebola falan yetiştiriyor muş gibi. Helen Archaeonlar üzerinde çalışıyordu. Zararsız deniz mikropları."</p>

    <p>"Bu laboratuvarda yürütülen tek projenin bu olduğundan emin misiniz?"</p>

    <p>"Helen'i gözetleyip gözetlemediğimi mi soruyorsunuz? Tabii ki hayır. Ben kendi işimle meşgulüm. Ama Helen başka ne yapıyor olabilirdi ki? Yıllarını Archaeon araştırmalarına vermişti. ISS'ye yolladığı o tür, kendi buluşuydu. Onu kişisel bir zafer olarak görürdü."</p>

    <p>"Archaeonların ticari alanda bir uygulaması var mı?"</p>

    <p>Rebecca dur aksadı. "Bildiğim kadarıyla yok."</p>

    <p>"Öyleyse neden onları uzayda inceliyordu?"</p>

    <p>"Saf bilim diye bir şey duymadınız mı, Dr. McCallum? Yalnızca bilginin kendi değeri için öğrenme arzusunu? Bunlar alışılmadık, büyüleyici yaratıklar. Helen bu türü Galapagos Yarığında, volkanik bir çukurun yakınında, beş bin sekiz yüz metre derinlikte buldu. Altı yüz atmosferlik basınçta, kaynama sıcaklığında, bu organizma varlığını sürdürüyordu. Bu bize, yaşamın kendini ne kadar adapte edebildiğini gösteriyor. O yaşam biçiminin ekstrem koşullarından alınıp daha dostça bir ortama getirildiğinde neler olacağını merak etmek doğal bir şey. Üzerinde binlerce kiloluk basınç yokken. Hatta büyümesini etkileyecek yer çekimi bile yokken."</p>

    <p>"Affedersiniz," diye araya girdi Gordon, ve Jack'le Rebecca dönüp ona baktılar. Gordon bir süredir boş çekmeceleri yoklayıp çöp sepetlerine göz atarak laboratuvarda dolaşıyordu. Şimdi de duvarda asılı posterlerden birinin yanında duruyordu. Çerçevenin köşesine iliştirilmiş bir fotoğrafı gösterdi. Fotoğrafta pistte duran büyük bir uçak vardı. Kanadının altında iki pilot duruyordu. "Bu fotoğraf nereden gelmiş?"</p>

    <p>Rebecca omuz silkti. "Nereden bileyim? Burası Helen'in laboratuvarı."</p>

    <p>"KC-135," dedi Gordon.</p>

    <p>Jack Gordon'ın neden o fotoğrafa dikkat ettiğini şimdi anlı yordu. KC-135, NASA'nın astronotlarını ağırlıksız ortama hazırlarken kullandığı uçaktı. Dev parabolik yaylar çizdirildiğinde, bu uçak havada giden bir korku trenine benzer, her dalışta otuz saniyelik bir ağırlıksız ortam yaratırdı.</p>

    <p>"Dr. Koenig araştırmalarında hiç KC-135 kullandı mı?" diye sordu Jack.</p>

    <p>"New Mexico'da bir hava alanında dört hafta geçirdiğini biliyorum. Ne tür bir uçak kullandıkları hakkında hiç bir fikrim yok."</p>

    <p>Jack'le Gordon düşünceli bakışlarla birbirlerine baktılar. KC135'le dört haftalık bir araştırma bir servete mal olurdu.</p>

    <p>"Böyle bir harcamaya kim izin vermiştir?" diye sordu Jack.</p>

    <p>"Dr. Gabriel'in kendisi tarafından onaylanmış olması gerekir."</p>

    <p>"Onunla konuşabilir miyiz?"</p>

    <p>Rebecca başını salladı. "Palmer Gabriel'e öylece uğrayamazsınız. Burada çalışan bilim adamları bile onu zor görür. Ülkenin dört bir yanında araştırma tesisleri vardır, o yüzden şu anda şehirde bile olmayabilir."</p>

    <p>"Bir soru daha," diye sözünü kesti Gordon. Boş teraryumun yanına gitmiş, dibindeki yosunlara ve çakıllara bakıyordu. "Bu bölme ne için?"</p>

    <p>"Kurbağalar için. Size anlatmıştım, hatırladınız mı? Helen'in evcil hayvanlarıydı. USAMRIID diğer şeylerle birlikte onları da götürdü."</p>

    <p>Gordon birden dikleşip ona baktı: "Ne tür kurbağalar?"</p>

    <p>Kadın şaşırarak güldü. "Siz NASA çalışanları hep böyle garip sorular mı sorarsınız?"</p>

    <p>"Ben yalnızca hangi tür kurbağanın evcil hayvan olarak besleneceğini merak ettim. "</p>

    <p>"Galiba bir tür leopar kurbağasıydılar. Ben, şahsen fino tavsiye ederim. Çok daha az yapışkandırlar." Saatine göz attı. "Peki, beyler. Başka sorunuz var mı?"</p>

    <p>"Sanırım buradaki işim bitti, teşekkürler," dedi Gordon. Ve başka bir şey söylemeden laboratuvardan çıktı.</p>

    <p>Kiraladıkları arabaya girip oturdular, denizden gelen sis, pencerelerini yalayıp geçerken camların üzerinde bir katman oluşturuyordu. Rana pipiens, diye düşündü Jack. Kuzey leopar kurbağası. Kimera'nın genomundaki üç türden biri.</p>

    <p>"İşte buradan gelmiş," dedi. "Bu laboratuvardan."</p>

    <p>Gordon başını salladı.</p>

    <p>"USAMRIID bu yeri bir haftadır biliyordu," dedi Jack. "Nasıl öğrendiler? Kimera'nın kaynağının SeaScience olduğunu nasıl anladılar? Onları, bildiklerini bizimle paylaşmaya zorlamanın bir yolu olmalı."</p>

    <p>"Eğer ulusal güvenlik söz konusuysa, hiç bir yolu yok demektir."</p>

    <p>"Düşman NASA değil ki."</p>

    <p>"Belki de öyle olduğumuzu düşünüyorlar. Belki de tehdidin NASA içinden geldiğine inanıyorlar," dedi Gordon.</p>

    <p>Jack ona baktı. "Bizden birinin mi?"</p>

    <p>"Savunma bakanlığının bizi devreden çıkarmasının iki nedeninden biri bu olabilir."</p>

    <p>"Ya diğeri?"</p>

    <p>"Çünkü aşağılıklar."</p>

    <p>Jack güldü ve koltuğuna yaslandı. Bir süre ikisi de konuşmadılar. Şimdiden bitkin düşmüşlerdi ve Houston'a geri dönmeleri gerekiyordu.</p>

    <p>"Sanki havanda su dövüyormuşum gibi geliyor," dedi Jack, ellerini gözlerine götürerek. "Kiminle ya da neyle savaştığımı bilmiyorum. Ama savaşmayı bırakamam."</p>

    <p>"Öyle bir kadından ben de vazgeçmezdim," dedi Gordon.</p>

    <p>ikisi de adını söylememişlerdi, ama Emma' dan söz ettiklerini biliyorlardı.</p>

    <p>"Johnson'daki ilk gününü hatırlıyorum," dedi Gordon. Buğulu camların loş ışığında, Gordon'ın tanıdık yüzü, grinin üzerindeki gri tonlardan oluşuyordu. Bakışları tam karşıya çevrili, kıpırtısız oturuyordu; kasvetli, renksiz bir adam. "Yeni seçilen astronot sınıfına konuşma yapıyordum. Odada gözlerimi gezdirip o yeni yüzlere baktım. Ve işte oradaydı, önde ve tam ortada. Seçilmekten korkmuyordu. Küçük düşmekten korkmuyordu. Hiç bir şeyden korkmuyordu." Durdu ve hafifçe başını salladı. "Onu uzaya gön­dermekten hiç hoşlanmazdım. Mürettebata her seçilişinde ismini listeden silmek isterdim. İyi olmadığı için değil. Hem de hiç değil. Sadece, aksi gidebilecek her şeyi bilirken, onun o kalkış platformuna çıkmasını izlemek hoşuma gitmezdi." Birden konuşmayı bıraktı. Jack, onun tek bir seferde ilk kez bu kadar çok şey söylediğini duyuyordu, Gordon ilk kez duygularını bu kaçar açığa vuruyordu. Ama yine de söylediklerinin hiç biri Jack'i şaşırtmamıştı. Emma'nın, aşık olduğu sayısız yanını düşündü. Onu sevmeyecek bir adam var mı acaba? diye merak etti. Gordon Obie bile ilgisiz kalamamış.</p>

    <p>Arabayı çalıştırdı ve silecekler pustan örtüye sürünürken, ön cam temizlenmeye başladı. Saat beş olmuştu; Houston'a karanlıkta uçacaklardı. Arabayı kaldırıp çıkışa doğru sürdü.</p>

    <p>Park yerinin ortasında Gordon'ın "Bu da nesi?" dediğini duydu.</p>

    <p>Jack sisin içinden siyah bir sedan üzerlerine gelirken frenlere abandı. Şimdi park yerine hızla başka bir otomobil daha girip savrularak durmuştu, ön tamponu neredeyse onlarınkine değiyordu İçinden dört adam çıktı.</p>

    <p>Jack kapısı açılıp bir ses emreder gibi konuşunca donup kaldı. "Beyler, lütfen arabadan inin. İkinizde."</p>

    <p>"Niçin?"</p>

    <p>"Hemen arabadan ineceksiniz."</p>

    <p>Gordon alçak sesle, "Tartışma şansımız olmadığını hissediyorum," dedi.</p>

    <p>İstemeye istemeye ikisi de arabadan indiler, çabucak üstleri aranıp cüzdanları alındı.</p>

    <p>"Sizlerle konuşmak istiyor. Arka koltuğa geçin." Adam siyah arabalardan birini işaret etti.</p>

    <p>Jack onları izleyen dört adama baktı. Durumları özetlenecek olursa, direnmenin bir yararı yoktu. Gordon'la beraber siyah arabaya yürüyüp arka koltuğa geçtiler.</p>

    <p>Önde bir adam oturuyordu. Bütün gördükleri adamın başı ve omuzlarıydı. Geriye taranmış sık, gümüş rengi saçları vardı ve gri bir takım elbise giymişti. Camı aşağı indi ve ellerinden alınan iki cüzdan adama uzatıldı. Meraklı gözlere karşı, karartılan camı tekrar kaldırdı. Birkaç dakika cüzdanların içindekileri inceledi. Sonra arka koltuktaki ziyaretçilere döndü. Koyu renkli, neredeyse granite benzer gözleri vardı ve garip bir şekilde, sanki görüntü yansıtma yeteneğinden yoksun görünüyorlardı. İşığı hapseden iki kara delik. Cüzdanları Jack'in kucağına attı.</p>

    <p>"Houston'dan çok uzaklaşmışsınız, beyler."</p>

    <p>"El Paso' dan yanlış sapmış olmalıyız, " dedi Jack.</p>

    <p>"NASA burada ne arıyor?"</p>

    <p>"Uzaya gönderdiğiniz hücre kültüründe aslında ne olduğunu bilmek istiyoruz."</p>

    <p>"USAMRIID zaten buraya geldi. Her yeri temizlediler. Her şey onlarda. Dr. Koenig'in araştırma dosyaları, bilgisayarları. Eğer sorunuz varsa, onlara sormanızı öneririm."</p>

    <p>"USAMRIID bizimle konuşmuyor."</p>

    <p>"Bu sizin sorununuz, benim değil."</p>

    <p>"Helen Koenig sizin için çalışıyordu, Dr. Gabriel. Kendi labo­ratuarlarınızda neler olup bittiğini bilmiyor musunuz?"</p>

    <p>Jack adamın yüzündeki ifadeden doğru tahminde bulunduğunu anladı. Bu, SeaScience'ın kurucusuydu. Palmer Gabriel. Gözleri ışığı dışarı bırakmayan bir adama göre çok güzel bir soyaddı.</p>

    <p>"Emrim altında çalışan yüzlerce bilim adamı var," dedi Gabriel. "Massachusetts'te ve Florida'da tesislerim var. O laboratuvarlarda olup biten her şeyden haberim olamaz. Çalışanlarımın işlediği suçlardan da sorumlu tutulamam."</p>

    <p>"Bu sıradan bir suç değil. Bu, biyolojik olarak değişime uğratılmış bir kimera bir uzay mekiğinin bütün mürettebatını öldüren bir organizma. Ve sizin laboratuvarınızdan çıktı."</p>

    <p>"Araştırmacılarım kendi projelerini kendileri yönetir. Ben karışmam. Ben kendim de bir bilim adamıyım, Dr. McCallum ve bilim adamlarının tamamen bağımsız bırakmadıklarında en iyi biçimde çalıştıklarını bilirim. Meraklarını giderme özgürlüğü verildiğinde. Helen her ne yaptıysa bu onu ilgilendirir.<sup>-</sup>'</p>

    <p>"Neden Archaeonlar üzerinde çalışıyordu? Ne bulmayı umuyordu?"</p>

    <p>Gabriel tekrar önüne döndü, yalnızca başının arkasını, gümüşi saçlarını görüyorlardı. "Bilgi her zaman yararlıdır. İlk başta değerini anlayamayabiliriz. Örneğin, deniz salyangozunun üreme alışkanlıklarını bilmenin ne yararı olabilir ki? Sonra, o önemsiz deniz salyangozundan elde edilebileceğimiz bütün değerli hormonları öğreniyoruz. Ve birdenbire üremesi en önemli şey haline geliyor."</p>

    <p>"Peki Archaeonların önemi nedir?"</p>

    <p>"Soru buydu, değil mi? İşte biz burada bunu yapıyoruz. Bir organizma üstünde yararını öğrenene dek çalışıyoruz." Artık sisin ardına gizlenen araştırma merkezini işaret etti. "Deniz kenarında ol</p>

    <p>duğunu fark etmişsinizdir. Bütün binalarım deniz kenarındadır. Deniz benim petrol yatağımdır. Bir sonraki kanser ilacını, bir sonraki mucizevi tedaviyi aradığım yerdir. Orada aramak çok mantıklı geliyor, çünkü orası bizim geldiğimiz yer. Doğduğumuz yer. Yaşam bütünüyle denizden gelmiştir."</p>

    <p>"Sorumu yanıtlamadınız. Archaeonların ticari bir değeri var mı?"</p>

    <p>"Bu ilerde anlaşılacaktır."</p>

    <p>"Peki neden onları uzaya yolladınız? Dr. Koenig' in o KC-135 uçuşlarında keşfettiği birşey mi vardı? Ağırlıksız ortamla ilgili bir şey?"</p>

    <p>Gabriel camını indirip adamlarına işaret verdi. Arka kapı açıldı. "Lütfen hemen inin."</p>

    <p>"Bekleyin," dedi Jack. "Helen Koenig nerede?"</p>

    <p>"İşi bıraktığından beri ondan haber almadım. "</p>

    <p>"Neden kendi hücre kültürlerinin yakılmasını istedi?"</p>

    <p>Jack'le Gordon arka koltuktan çekilip arabalarına doğru itildiler.</p>

    <p>"Helen'i korkutan şey neydi?" diye bağırdı Jack.</p>

    <p>Gabriel cevap vermedi. Yüzü yükselen koyu renkli camın ardında kayboldu.</p><br style="page-break-before:always" />

    <p class="MsoNormal">&nbsp;</p>
  </div>
</body>
</html>
