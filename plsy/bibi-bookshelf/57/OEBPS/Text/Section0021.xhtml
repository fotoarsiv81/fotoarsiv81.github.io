<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <div style="text-align: center;">
    <h3>YİRMİ BİR</h3>
  </div>

  <div style="margin-left:0;margin-right:0;text-indent:18.859844px; text-align: justify;">
    <div>
      Bir güveç dolusu soslu dana eti yaklaşık iki saatten beri kısık ateşte kaynıyor, kiraz domateslerin, sarımsağın ve yumuşacık etin kokusu tezgâhın üzerindeki tepsinin içinde duran yaklaşık beş kiloluk üzeri sosla kaplı pırıl pırıl hindinin nispeten daha tatlı aromasıyla karışıyordu. Rizzoli annesinin mutfağındaki masaya oturmuş içinde az önce haşlayıp ezdiği ılık patateslerin olduğu kaptaki yumurtaları ve erimiş tereyağını çırpıyordu. Normalde hiç zamanı olmadığı için kendi evinde yaptığı yemekler ancak buzdolabından rastgele bulduğu malzemelerin karışımından ibaretti. Ama şimdi burada, annesinin mutfağında yemek yapmak onun için asla aceleye getirilmemesi gereken bir işti. Yemek yapmak içindeki malzemeler ne kadar sıradan olursa olsun hürmet gösterilmesi gereken bir eylemdi. Doğramadan karıştırmaya, karıştırmadan pişirmeye, en can alıcı nokta olan yemeklerin sofraya getirilmesine ve beğeni dolu bakışlarla karşılanmasına kadar her bir adım bu kutsal ritüelin bir parçasıydı. Angela'nın mutfağında asla kaytarılmaz, işler asla aceleye getirilmez, asla malzemeden çalmazdı. Bu yüzden de Rizzoli şimdi içinde ezilmiş patateslerin ve çırpılmış yumurtaların bulunduğu kaba un ekleyerek hepsini birden rahat rahat, hiç acele etmeden elleriyle karıştırıyordu. Yapılacak başka işi olmadığından ve kimse tarafından acele ettirilmediği için önündeki o ılık hamuru ritmik bir şekilde yoğurmak rahatlatıyordu onu. Öyle kolay kolay hiçbir şeyi kabul etmezdi hayatına. Hiçbir şeye, hiç kimseye teslim olmazdı. Daha hızlı, daha iyi, daha verimli olabilmek için o kadar fazla enerji sarf ediyordu ki hayatta bir sefere mahsus bu inatçı gnocchi hamuruna teslim olmak iyi gelmişti ona. Biraz daha un ekleyip hamurun <span style="text-indent: 18.859844px;">parmaklarının arasındaki ipeksi, yumuşacık dokusunu hissederek yoğurmaya devam</span> <span style="text-indent: 18.859844px;">etti. Erkekler yan odadaki televizyonun sesini sonuna kadar açmış ESPN kanalını seyrediyorlardı.</span>
    </div>

    <div>
      Ama burada, televizyonun gürültüsünden, erkeklerin bağıra bağıra maç üzerine yaptıkları geyiklerden uzak, kapısı kapalı bu mutfakta sükunetle çalışıyor, elleriyle elastik hamuru yoğuruyordu. İrene'nin ikizlerinden birinin mutfağın diğer kapısından içeri girmesiyle bütün konsantrasyonu bozulmuşu birden. Çocuk kafasını masaya dayayıp ağlamaya başladı.
    </div>

    <div>
      <span style="text-indent: 18.859844px;">İ</span>rene koşup bir hamlede çocuğu kucağına aldı. "Angela gerçekten yardım istemediğinize emin misin?" irene o gürültülü odadan kaçtığı için memnun olmuşa benziyordu.
    </div>

    <div>
      "Hiç aklına bile getirme! Sen oğlanlarla ilgilen.." diye karşılık verdi o sırada cannolileri kızartmakla uğraşan Angela.
    </div>

    <div>
      "Michael onlarla ilgilenebilir. TV seyretmekten başka yaptığı iş yok."
    </div>

    <div>
      "Hayır. Sen oturma odasına gidip keyfine bak. Janie'yle ben her şeyi hallederiz."
    </div>

    <div>
      "Gerçekten emin...?"
    </div>

    <div>
      "Eminim eminim."
    </div>

    <div>
      <span style="text-indent: 18.859844px;">İ</span>rene içini çekip kucağında oğlu mutfaktan dışarı çıktı.
    </div>

    <div>
      Rizzoli gnocchi hamurunu yuvarlamaya başladı. "Biliyor musun anne, yardım edeyim derken gerçekten de çok samimiydi."
    </div>

    <div>
      Angela eline delikli kepçeyi alıp nar gibi kızarmış gevrek cannolileri yağdan çıkarttı ve kağıt havlunun üzerine yerleştirdi. "O çocuklarla ilgilense daha iyi olur. Burada benim kendime ait bir düzenim var. Buraya gelip ne yapacak?"
    </div>

    <div>
      "Benim gibi mi yani?"
    </div>

    <div>
      Angela elindeki delikli süzgeç yağ damlatırken Rizzoli'ye döndü "Tabii ki sen düzenimi gayet iyi biliyorsun."
    </div>

    <div>
      "Zaten bana öğrettiğin tek şey bu oldu."
    </div>

    <div>
      "Peki bu yetmedi mi sana? Daha ne yapabilirdim ki senin için?"
    </div>

    <div>
      "Öyle söylemek istemediğimi biliyorsun."
    </div>

    <div>
      Angela Rizzoli gnocchi hamurunu iki santimlik parçalara bölerken kaşlarını kaldırıp göz ucuyla kızına baktı. "Sence Irene'in annesi de kızına gnocchi hamurunun bu şekilde kesileceğini öğretmiş midir?"
    </div>

    <div>
      "Sanmam anne. Onlar İrlanda'lı."
    </div>

    <div>
      Angela homurdandı. "Onu mutfağa almayışımın başka bir nedeni daha vardı." "Naber anne?" diye bağırdı Frankie kapıyı çarparak içeri girip. "Şöyle atıştırabileceğimiz bir şeyler var mı yemeğe kadar?"
    </div>

    <div>
      Rizzoli kafasını kaldırıp kabadayı gibi sallana sallana yürüyen erkek kardeşine baktı. Her halinden denizci olduğu anlaşılıyordu.
    </div>

    <div>
      İçinden bir şeyler tırtıklamaya başladığı buzdolabından daha geniş, kas çalışarak fazlasıyla şişirdiği omuzlarına baktı. "Herhalde demin önünüze verdiklerimizin hepsini bitirmemişsinizdir."
    </div>

    <div>
      "Yok ama veletler o pis ellerini kabın içine daldırıp daldırıp durdular.
    </div>

    <div>
      Midem bulandı ya. Artık o kaptan bir şey yiyemem ben."
    </div>

    <div>
      "Aşağıdaki rafta peynirle salam var." dedi Angela. "Bir de bak şu tezgâhın üzerindeki kapta kızarmış biber var. İstersen kendine yeni bir tabak hazırla." Frankie dolaptan bir bira kapıp kapağını açtı. "Sen hazırlasana bana anne. Maçın sonunu kaçırmak istemiyorum."
    </div>

    <div>
      "Janie, onlara bir tabak hazırlarsın değil mi?"
    </div>

    <div>
      "Neden ben? Onun çok mu işi var da ben hazırlayacağım beyefendinin tepsisini?"
    </div>

    <div>
      Ama Frankie çoktan mutfaktan çıkıp televizyonun karşısına oturmuş, birasını yudumlamaya başlamıştı bile.
    </div>

    <div>
      Rizzoli lavaboya gidip ellerindeki unu temizledi. Birkaç dakika önce hissettiği huzurun yerini şimdi artık o çok tanıdık olduğu sinirlilik hali almıştı.
    </div>

    <div>
      Yumuşacık taze mozzarella peynirini küçük küpler halinde kesti. Salamları da ince ince dilimledikten sonra servis tabağına yerleştirdi. Üzerlerine kırmızı biber ve zeytin koydu. Bu kadarı yeterdi yoksa erkeklerin iştahı kesilebilirdi. Tanrım artık aynı annem gibi düşünmeye başladım. Aslında banane. iştahları kesilirse kesilsin.
    </div>

    <div>
      Servis tabağını alıp oturma odasına götürdü. Babası ve iki erkek kardeşi salkım saçak bir şekilde kanapede oturup donuk gözlerle televizyon ekranına bakıyorlardı.
    </div>

    <div>
      Irene Noel ağacının yanma eğilmiş kraker kırıklarını topluyordu yerden. "Üzgünüm," dedi. "Dougie hepsini yere döktü. Tutamadım."
    </div>

    <div>
      "Hey, Janie," dedi Frankie. "Şuradan çekilsene. Maçı göremiyorum."
    </div>

    <div>
      Rizzoli soğuk meze tabağını sehpahaya bırakıp ufaklıkların pislettiği tepsiyi aldı. "Biliyor musunuz?" dedi. "Bence içinizden biri Irene'e yardım etsin. Çocuklara yetişemiyor."
    </div>

    <div>
      Michael sonunda kafasını kaldırıp şöyle bir baktı etrafına. "Ne? Evet ya doğru..."
    </div>

    <div>
      "Janie, çekil şuradan," dedi Frankie.
    </div>

    <div>
      "Sen teşekkür etmezsen ben de çekilmeyeceğim."
    </div>

    <div>
      "Ne için teşekkür edecekmişim sana?"
    </div>

    <div>
      Rizzoli az önce sehpahanın üzerine koyduğu meze tabağını kaptı. "Şunu fark ettin mi bilmiyorum..."
    </div>

    <div>
      "Tamam tamam ya. Teşekkür ederim. Oldu mu?"
    </div>

    <div>
      "Bir şey değil." Rizzoli tabağı sert bir şekilde sehpaya geri koyup mutfağa doğru yürümeye başladı. Tam kapıya geldiğinde geri dönüp oturma odasının manzarasına baktı.
    </div>

    <div>
      Işıltılı Noel ağacının altına sanki Bolluk Tanrıçası tarafından gönderilmiş gibi sürüyle hediye yığılmıştı.
    </div>

    <div>
      Televizyonun önüne çöreklenmiş üç adam ağızlarını salamla dolduruyorlardı. İkizler iki topaç gibi odanın etrafında fır dönüyor, zavallı irene ise en minik kraker parçalarını dahi titizlikle yerden toplamaya çalışıyordu. Atkuyruğu yapılmış o güzel kızıl saçlarından bir kaç tutam yüzünün önüne düşmüştü.
    </div>

    <div>
      Hiç bana göre iş değil diye düşündü Rizzoli. Böyle bir kabus görmektense ölmeyi tercih ederim.
    </div>

    <div>
      Mutfağa girip tepsiyi tezgâha koydu. O korkunç klostrofobik histen kurtulmak için derin derin nefes alarak bir süre ayakta durdu öylece. Mesanesine baskı yapan o şişkinlik geldi aklına. Ben buna asla müsaade etmeyeceğim diye düşündü. Ben asla küçük pis eller tarafından sürekli aşağı çekilen, yorgunluktan bitap düşmüş bir irene olmayacağım.
    </div>

    <div>
      "Ne var?" dedi Angela.
    </div>

    <div>
      "Hiçbir şey yok anne."
    </div>

    <div>
      "Bence bir şey var."
    </div>

    <div>
      Rizzoli içini çekti. "Frankie beni korkunç derecede uyuz ediyor biliyor musun?"
    </div>

    <div>
      "Daha güzel bir kelime kullanamaz mısın?"
    </div>

    <div>
      "Hayır. Aynen öyle. Beni uyuz ediyor. Ne kadar gerizekalı bir insan olduğunu göremiyor musun?"
    </div>

    <div>
      Angela sessiz bir şekilde cannolilerin son partisi çıkartarak yağlarının süzülmesi için kenara bıraktı.
    </div>

    <div>
      "Beni ve Mikey'yi elinde elektrik süpürgesiyle sürekli evin etrafında kovaladığını biliyor muydun? Bizi korkutmayı o kadar çok seviyordu ki neredeyse bir gün pantalonuna işeyecekti Mike. Onu korkutmasın diye hep yardım isterdi.
    </div>

    <div>
      Sen bunları hiç bilmezsin çünkü Frankie hep sen evde yokken yapardı yapacağını. Bize karşı ne edepsizlikler yaptığını asla bilemezsin."
    </div>

    <div>
      Angela bir sandalyeye oturup kızın kestiği küçük gnocchi parçalarına baktı. "Biliyordum."
    </div>

    <div>
      "Ne?"
    </div>

    <div>
      "Size daha iyi davranmasını, iyi bir ağabeyi olması gerektiğini biliyordum."
    </div>

    <div>
      "Ve hiç sesini çıkartmadın. İşte bizi rahatsız eden de hep bu oldu anne. Hâlâ beni ve Mike'ı rahatsız eden de bu. Frankie hep senin gözden oldu."
    </div>

    <div>
      "Bunu anlayamazsınız siz."
    </div>

    <div>
      Rizzoli güldü. "Gayet iyi anlıyoruz merak etme sen.''
    </div>

    <div>
      "Otur Janie. Haydi gel beraber yapalım şu gnocchileri. Biraz hızlanmamız lazım."
    </div>

    <div>
      Rizzoli içini çekip Angela'nın çaprazındaki sandalyeye çöktü. Görünüşte sakindi ama aslında içinde fırtınalar kopuyordu. Gnocchiye un serpip her bir parçayı sıkıştırdı ve parmağıyla çentik attı. Her ahçının yemeğine bıraktığı bir iz vardı ama acaba kaç ahçı Rizzoli kadar haşin parmak izleri bırakmıştı her bir hamur parçasına böyle.
    </div>

    <div>
      "Frankie'yi mazur görmen lazım," dedi Angela.
    </div>

    <div>
      "Neden? O beni mazur görüyor mu?"
    </div>

    <div>
      "Neler yaşadığını bilmiyorsun."
    </div>

    <div>
      "Denizciler hakkında duymak istediğimden çok fazlasını duydum ben."
    </div>

    <div>
      "Hayır. Bebekliğinden bahsediyorum ben. O bebekken bir şey oldu."
    </div>

    <div>
      "Bir şey mi oldu?"
    </div>

    <div>
      "Başını yere o kadar şiddetli bir şekilde çarpmıştı ki, düşündükçe hâlâ tüylerim diken diken olur."
    </div>

    <div>
      "Ne? Beşikten mi düştü yoksa?" diye güldü Rizzoli. "Tamam. Şimdi anladım I.Q.'sunun neden bu kadar düşük olduğunu."
    </div>

    <div>
      "Yapma Rizzoli. Hiç de komik değil. Gerçekten çok ciddi bir şekilde <span style="text-indent: 18.859844px;">düşmüştü. Hem de çok. Baban şehir dışındaydı ve ben tek başıma acile götürdüm</span> <span style="text-indent: 18.859844px;">Frankie'yi. Röntgenini çektiler. Tam burasında bir çatlak çıktı." Angela koyu</span> <span style="text-indent: 18.859844px;">renk saçlarının üzerinde küçük bir un izi bırakarak başının kenarını gösterdi parmağıyla. "Kafatasında."</span>
    </div>

    <div>
      "E hep derdim zaten bu kafadan çatlak diye."
    </div>

    <div>
      "Bir daha söylüyorum. Komik değil Jane. Neredeyse ölüyordu." "Kötüler ölmez."
    </div>

    <div>
      Angela başını eğip un kavanozuna bakarak. "Sadece dört aylıktı," dedi.
    </div>

    <div>
      Rizzoli parmağını yumuşak hamura bastırıp durdu. Frankie'yi bebek olarak gözünün önüne getiremiyordu. Onun yardıma muhtaç, korunmasız olabileceğini asla <span style="text-indent: 18.859844px;">hayal edemezdi.</span>
    </div>

    <div>
      "Doktorlar beyninden bir miktar kan almak zorunda kaldılar. Bu şekilde şansı olabileceğini..." Angela durdu.
    </div>

    <div>
      "Ne?"
    </div>

    <div>
      "Normal bir çocuk gibi büyüyebilirmiş."
    </div>

    <div>
      Rizzoli'nin aklına kinayeli bir laf geldi ama söylemekten vazgeçti. Anladığı kadarıyla dalga geçme zamanı değildi şimdi.
    </div>

    <div>
      Angela Rizzoli'nin bakışlarına aldırış etmeden elinde yoğurduğu hamura bakıyordu sürekli.
    </div>

    <div>
      Dört aylıkken düşmüş olması garip diye düşündü Rizzoli. Eğer sadece dört aylıksa emeklemesi imkânsızdı. Ya da beşiğinden, sandalyeden aşağı doğru bırakması kendini. Bu durumda o kadar küçük bir bebeğin ancak başkası tarafından düşürülmüş olması gerekiyordu.
    </div>

    <div>
      Annesine baktı.
    </div>

    <div>
      Frankie'yi sımsıkı tutarken birden yanlışlıkla elinden düşürdüğü anı rüyasında görüp, kim bilir kaç gece korkuyla uyanmıştı bu yüzden. Dikkatsiz annesi tarafından öldürülmesine ramak kalmış ailenin altın çocuğu Frankie.
    </div>

    <div>
      Uzanıp annesinin koluna dokundu yavaşça. "Hey, Sonra ona bir şey olmadı değil mi?"
    </div>

    <div>
      Angela derin bir nefes aldı. Birden hızlanıp daha fazla gnocchi'yi unlamaya ve yoğurmaya başladı.
    </div>

    <div>
      "Anne. İçimizde en güçlümüz Frankie sen hiç merak etme."
    </div>

    <div>
      "Hayır, değil." Angela tepsiye bir gnocchi daha ekledi. Kafasını kaldırıp Rizzoli'ye baktı. "Sensin en güçlü olan."
    </div>

    <div>
      "Ya tabii."
    </div>

    <div>
      "Evet öyle Jane. Doğduğunda sana bir baktım, bu beni asla üzmez dedim. Bu beni asla merakta bırakmaz dedim. Bu ne tür zorluklarla karşılaşırsa karşılaşsın mutlaka kurtulmasını bilir. Bence Mikey'nin daha iyi korunması lazımdı. Kendini savunmakta çok aciz aslında."
    </div>

    <div>
      "Mike bir kurban olarak büyüdü ve hep bir kurban gibi davranıyor hayatta."
    </div>

    <div>
      "Ama sen öyle değilsin." Hafifçe gülümsedi Angela kızına bakıp. "Sen üç yaşındayken düşüp yüzünü sehpaya çarptın. Tam çenenin altı yarıldı."
    </div>

    <div>
      "Evet. Hâlâ izi vardır orada."
    </div>

    <div>
      "O kadar kötü bir yarıktı ki dikiş atmak zorunda kaldılar. Her taraf kan olmuştu. Ne yaptın biliyor musun? Tahmin et bakalım ne yaptın."
    </div>

    <div>
      "Herhalde bağırıp durmuşumdur."
    </div>

    <div>
      "Hayır. Sehpaya vurmaya başladın. Bak aynen böyle yumrukluyordun."
    </div>

    <div>
      Angela bir miktar un bulutu kaldırarak masaya vurmaya başladı. "Sanki bu sehpanın kabahatiymiş gibi. Ben orada olduğum halde bana gelmedin hemen. O kadar kanı gördüğünde bile ağlamadın. Canını acıtanın canını acıtmakla <span style="text-indent: 18.859844px;">meşguldün o an çünkü." Angela bir kahkaha atıp elinin tersiyle gözlerini sildi. Çenesinde biraz un kalmıştı. "Çok garip bir çocuktun. Çok! Çocuklarımın içinde en çok seninle gurur duydum ben."</span>
    </div>

    <div>
      Rizzoli annesine baktı. "Bunu hiç bilmiyordum."
    </div>

    <div>
      "Ah, çocuklar! Anne babalarını ne halde getirdiklerini asla bilemezler.
    </div>

    <div>
      Kendi çocuğun olduğunda göreceksin. Neler hissettiğimizi çok iyi anlayacaksın." "Nasıl neler hissettiğinizi?"
    </div>

    <div>
      "Sevgiden bahsediyorum," dedi Angela.
    </div>

    <div>
      Rizzoli annesinin yaşlı ellerine baktı. Birden gözleri yanmış boğazına bir ağrı saplanmıştı. Kalkıp doğruca lavaboya gitti. Gnocchi'lerin haşlanacağı tencereyi alıp içine su doldurdu. Kaynamasını beklerken belki de sevginin nasıl bir şey olduğunu bilmiyorum ben diye düşündü. Çünkü o kadar çok savaştım ki sevgiyle. Aynı beni kırabilecek şeylerle savaştığım gibi.
    </div>

    <div>
      Tencereyi ocakta bırakıp mutfaktan çıktı.
    </div>

    <div>
      Yukarıya çıkıp anne babasının yatak odasındaki telefonun ahizesini eline aldı. Bir süre yatakta oturup sinirlerine hakim olmaya, heyecanını bastırmaya çalıştı.
    </div>

    <div>
      Yap bunu. Yapman lazım.
    </div>

    <div>
      Ve telefonu çevirdi.
    </div>

    <div>
      Telefon dört kez çaldıktan sonra telesekreterin sesi duyuldu. Kısa ve kesin.
    </div>

    <div>
      "Ben Gabriel. Şu anda evde yokum. Lütfen mesajınızı bırakın."
    </div>

    <div>
      Bip sesini bekleyip derin bir nefes aldı.
    </div>

    <div>
      "Ben Jane," dedi. "Sana bir şey söylemek istiyorum. Ve bence bunu telefonda söylemek daha iyi olacak. Yüzyüze konuşmaktan daha iyi çünkü tepkinin ne olacağını kestiremiyorum. Ya neyse işte, bak söylüyorum. Ben, ben...ben mahvoldum." Birden gülmeye başladı. "Tanrım, kendimi gerçekten çok salak hissediyorum. Bu dünyanın en eski hatasını yaptım. Bir daha asla o salak sürtüklerle dalga geçmeyeceğim. Şimdi söylüyorum işte ne olduğunu....ben hamileyim. Sekiz haftalık galiba. Yani eğer merak edersen diye söylüyorum, bebek kesinlikle senin. Senden hiçbir şey istemiyorum. Senden bir erkeğin yapması gereken şeyleri istediğim filan yok.
    </div>

    <div>
      Hatta bir daha beni aramayabilirsin de. Ama bilmeye hakkın olduğunu düşünüyorum, <span style="text-indent: 18.859844px;">çünkü..." Durdu Rizzoli bir an. Birden ağlamaya başladı ve hafifçe öksürdü.</span>
    </div>

    <div>
      "Çünkü çocuğu doğurmaya karar verdim."
    </div>

    <div>
      Telefonu kapattı.
    </div>

    <div>
      Uzun bir süre kımıldamayıp sadece ellerine baktı. Duyguları karmakarışıktı.
    </div>

    <div>
      Bir yandan hafiflemiş hissediyordu kendini ama diğer yandan da endişeliydi. Korkuyordu. Ama kesinlikle en ufak bir tereddütü yoktu. Kesinlikle geri dönmeyeceği bir karar vermişti.
    </div>

    <div>
      Kalktı, koca bir yük kalkmıştı üzerinden sanki. Emin olamamanın verdiği o koca yük. Artık ilgilenmesi gereken bir sürü şey vardı. Bir sürü hazırlık <span style="text-indent: 18.859844px;">yapmalıydı. Uça uça merdivenlerden aşağı inip yeniden mutfağa geri döndü. Ocaktaki su kaynamaya başlamıştı artık. Yükselen buharın sıcaklığı bir annenin okşayışı gibi yüzünü yalayıp geçti.</span>
    </div>

    <div>
      Suya iki çay kaşığı zeytinyağı ekleyip gnocchi'leri tencereye boşalttı.
    </div>

    <div>
      Ocaktaki diğer üç tencereden değişik değişik kokular yayılıyordu etrafa.
    </div>

    <div>
      Annesinin mutfağının o muhteşem kokusu. O kokuyu derin derin içine çekip yemeğin <span style="text-indent: 18.859844px;">sevgi demek olduğu bu kutsal mekânda olmaktan ne kadar büyük bir zevk aldığını bir kez daha anlamıştı.</span>
    </div>

    <div>
      Suyun yüzeyine çıkan patates toplarını delikli kepçeyle alıp servis tabağına koydu.
    </div>

    <div>
      Dana eti sosundan da bir kepçe alıp döktü üzerlerine. Fırını açıp ısınması için bırakılan patateslerin bulunduğu tepsiyi çekip çıkarttı içinden. Yeşil fasulyeler, köfteler, Manicotti. Hepsi sırayla yemek odasındaki masanın üzerine yerleştirildi merasimle. Ve tabii ki en sonunda hindi, etrafında İtalyan kuzenleriyle bir kral gibi masanın ortasındaki tahtına oturtuldu. Ailenin yiyebileceğinden çok daha fazlası vardı masada ama tabii öyle olması da gerekiyordu. Yemekte ve aşkta bolluğu simgeliyordu bütün bu masadakiler.
    </div>

    <div>
      Rizzoli Irene'in çaprazına oturup ikizlere yemek yedirmesini seyretti. Daha bir saat kadar önce Irene'in oturma odasındaki haline baktığında hayatı çoktan bitip tükenmiş, sürekli kendisini çekiştirip duran minik eller yüzünden eteği o yana bu yana dönmüş, yorgun bir kadın görmüştü.
    </div>

    <div>
      Ama şimdi aynı kadına baktığında başka bir irene görüyordu karşısında. Yaban mersini sosunu o minik ağızlara sokmaya çalışırken gülümseyen, mülayim, o kıvır kıvır saçları öperken adeta dünyadan tamamen ilişiğini kesecek kadar kendinden geçen bir kadın.
    </div>

    <div>
      Şimdi başka bir kadın görüyorum çünkü aslında değişen o değil, benim diye düşündü.
    </div>

    <div>
      Yemekten sonra Angela'ya kahveyi öğütmede ve tatlı krema doldurulmuş cannolilerin üzerine serpmede yardım etti. Artık annesini de farklı bir gözle görmeye başlamıştı artık. Sanki saçlarındaki beyazlar çoğalmış gibiydi.
    </div>

    <div>
      Yanakları daha da çok sarkmıştı sanki. Acaba hiç bizi doğurduğuna pişman oldun <span style="text-indent: 18.859844px;">mu anne? Hiç hamileyken şöyle bir durup çok büyük bir hata yapıyorum dediğin oldu mu kendine? Ya da acaba benim gibi bebek konusunda sen de kararlı miydin böyle?</span>
    </div>

    <div>
      "Hey, Janie!" diye bağırdı Frankie oturma odasından "Cep telefonun çalıyor."
    </div>

    <div>
      "Sen baksana," diye bağırdı Rizzoli.
    </div>

    <div>
      "Maç seyrediyoruz burada herhalde."
    </div>

    <div>
      "Ellerim kremalı. Aç şu telefonu işte."
    </div>

    <div>
      Frankie ağır adımlarla mutfağa girip telefonu kaba bir şekilde Rizzoli'ye verdi.
    </div>

    <div>
      "Herifin biri arıyor seni."
    </div>

    <div>
      "Frost mu?"
    </div>

    <div>
      "Yok. Kim bilmiyorum."
    </div>

    <div>
      İlk aklına gelen Gabriel olmuştu. Mesajı almıştı demek.
    </div>

    <div>
      Lavaboya doğru yürüdü ve ellerini yıkadı ağır ağır. Sakin bir şekilde "Alo?" <span style="text-indent: 18.859844px;">deyip açtı telefonu sonunda.</span>
    </div>

    <div>
      "Dedektif Rizzoli? Ben Peder Brophy."
    </div>

    <div>
      Kendini birden müthiş kötü hissetti. Bir sandalyeye çöktü. Annesinin kendisini izlediğinin farkındaydı. Sesindeki hayalkırıklığını anlamaması gerekiyordu.
    </div>

    <div>
      "Evet peder?"
    </div>

    <div>
      "Noel akşamında sizi aradığım için özür dilerim ama Dr. Isles'a ulaşamıyorum. Bir şey oldu da onu haber vermek istedim."
    </div>

    <div>
      "Nedir?"
    </div>

    <div>
      "Dr. Isles benden Rahibe Ursula'nın en yakın akrabasının telefonlarını istemişti. Ona kayıtlara bakıp bildireceğimi söylemiştim. Ama sanırım bizim kayıtlar yenilenmemiş. Denver'da oturan erkek kardeşinin telefonları artık kullanım dışıymış."
    </div>

    <div>
      "Başrahibe Mary Clement erkek kardeşinin öldüğünü söylemişti."
    </div>

    <div>
      "Rahibe Ursula'nın eyalet dışında oturan bir yeğeni olduğunu da söylemiş miydi?"
    </div>

    <div>
      "Hayır. Öyle bir şey söylemedi."
    </div>

    <div>
      "Galiba doktorlarla görüşmüş. Hemşireler bana öyle söyledi."
    </div>

    <div>
      Rizzoli içi kremayla doldurulmuş, artık yumuşamaya başlayan cannolilerine baktı. "Bununla nereye gelmek istiyorsunuz peder?"
    </div>

    <div>
      "Senelerden beri halasını arayıp sormayan bir yeğenin peşinden gitmenin manasızlığının farkındayım. Ve aynı zamanda eyalet dışındaki bir adamı, bir de üstüne üstlük adını bilmediğimiz bir adamı bulmanın ne kadar zor olduğunu da gayet iyi biliyorum. Ama kilisede poliste bile bulunmayan kayıtlar vardır. İyi bir rahip cemaatini çok iyi tanır dedektif. Ailelerindeki kişilerin, çocuklarının adlarını bilir. Ben de bu yüzden Rahibe Ursula'nın erkek kardeşinin yaşadığı Denver'daki rahibi aradım. Adamı çok iyi tanıyor. Hatta cenaze merasimini o yönetmiş."
    </div>

    <div>
      "Ona akrabalarını sordunuz mu? Ya da yeğenini mesela?"
    </div>

    <div>
      "Evet sordum."
    </div>

    <div>
      "Ne dedi peki?"
    </div>

    <div>
      "Yeğen filan yok dedektif. Öyle biri yok."
    </div>
  </div>
</body>
</html>
