<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <div style="text-align: center;">
    <h3>DOKUZ</h3>
  </div>

  <div style="margin-left:0;margin-right:0;text-indent:18.859844px; text-align: justify;">
    <div>
      Manastırın arka kapısından havuzun başında onu bekleyen iç sıkıcı polis kalabalığına doğru yürürken açık alanda bir oradan bir buraya sert esen rüzgar Maura'nın mantosunun eteklerini ve yün şalını kaldırıyordu. Yerde kalan bir parça buzlu kar botlarının altında kesme şeker gibi çıtırdadı. Alana girerken yan kapıdaki rahibelerin ve yaklaşmasını bekleyen polisin bakışlarının üzerinde&nbsp;<span style="text-indent: 18.859844px;">gezindiğini hissetti. Bu beyaz dünyada kendini yalnız hissetmiş, bu durgun akşam üstünde botlarının karlara basarken çıkarttığı hışırtıdan, nefes alıp vermesine kadar her bir ses etrafta yankılanıyor gibi gelmişti ona.</span>
    </div>

    <div>
      Rizzoli polislerin bulunduğu kalabalıktan sıyrılıp Maura'yı selamlamak için yanına geldi.
    </div>

    <div>
      "Hemen geldiğin için teşekkür ederim." "Demek Noni ördek havuzuyla ilgili doğruyu söyledi." "Evet. Camille burada çok fazla zaman geçirdiğine göre havuzu kullanmasına da fazla şaşırmamak gerekir aslında. Buz çok inceydi. Muhtemelen bir ya da iki günde dondu." Rizzoli suya baktı. "Üçüncü denemede kırdık."
    </div>

    <div>
      Burası yaz aylarında bulutlan, mavi gökyüzünü ve kuşların uçuşunu mükemmel bir şekilde yansıtan siyah, oval küçük bir havuzdu.
    </div>

    <div>
      Bir yanından üzerine kar tarafından katıca bir kabuk çekilmiş su kamışları fırlamıştı. Havuzun çevresinde o kadar çok hareket olmuştu ki yerlerdeki bembeyaz kar çamura dönüşmüştü.
    </div>

    <div>
      Kenarda tek kullanımlık bir çarşafa sarılmış küçük bir beden yatıyordu.
    </div>

    <div>
      Maura yanına çömeldiğinde suratsız dedektif Frost çarşafı kaldırıp ıslak çamura bulanmış kundak bezini ortaya çıkardı.
    </div>

    <div>
      "Taşlarla dibe çökmesi sağlanmış," dedi Frost. "Bu yüzden dipte duruyordu. Kundağı sen gelmeden açmak istemedik."
    </div>

    <div>
      Maura yün eldivenlerini çıkartıp lastik eldiven taktı. Bu lastik eldivenler soğuktan korumadığı için tülbenti kaldırırken parmaklarının donduğunu hissetti. İki yumruk büyüklüğünde taş yere düştü. Bir sonraki kat, yani pastel mavi renkte yün bir battaniye sırılsıklam olmuş ama çamurlanmamıştı. Tam bir bebek rengi, bebeğini güvende ve sıcak tutacak bir battaniye, diye düşündü Maura.
    </div>

    <div>
      Parmakları şimdiden uyuşmuş ve hareket edemez hale gelmişti soğuktan. Ayaklarına bir göz atmak için battaniyenin ucunu kaldırdı. Bir oyuncak bebeğinkine benzeyen incecik esmer ve mavi damarlı ayaklar.
    </div>

    <div>
      Gördüğü Maura'ya yetmişti.
    </div>

    <div>
      Battaniyeyi yeniden üzerine örttü bebeğin. Doğrulup Rizzoli'ye baktı.
    </div>

    <div>
      "Hemen morga gönderin. Soyma işlemini orada yapacağız."
    </div>

    <div>
      Rizzoli sadece başını sallamakla yetindi ve hiçbir şey söylemeden sessizce küçük bohçaya doğru indirdi gözlerini. Buz gibi esen rüzgarın etkisiyle ıslak sargılar şimdiden donmaya başlamıştı.
    </div>

    <div>
      İlk konuşan Frost oldu: "Nasıl yapabilmiş bunu? Suya nasıl bırakabilmiş bebeğini bu şekilde?"
    </div>

    <div>
      Maura lastik eldivenlerini sıyırdı ve uyuşmuş ellerini yün eldivenlerinin içine soktu. Bebeğin sarıldığı mavi battaniyeyi düşündü. Eldivenleri gibi sıcak tutan yün iplikten yapılmıştı. Camille bebeğini herhangi bir şeye sarabilirdi.
    </div>

    <div>
      Bir gazete parçasına, kullanılmış örtülere, ya da herhangi bir beze. Ama o bebeğini korumak istediğinden, havuzun buz gibi suyu bebeğini üşütmesin diye onu&nbsp;<span style="text-indent: 18.859844px;">bir battaniyeye sarmayı uygun görmüştü.</span>
    </div>

    <div>
      "Yani nasıl insan kendi çocuğunu boğabilir ki?" dedi Frost. "Kafayı üşütmüş olmalı."
    </div>

    <div>
      "Bebek önceden de ölmüş olabilir."
    </div>

    <div>
      "E tamam işte, önceden de olsa sonradan da olsa bebeği o öldürmüş. Bence her halükârda kafayı üşütmüş."
    </div>

    <div>
      "Şimdilik otopsi yapana kadar hiçbir şey söyleyemeyiz." Maura manastıra baktı. Birer hayalete benzeyen siyah elbiseli üç rahibe kemerin altında durmuş onları seyrediyorlardı. "Mary Clement'a söylediniz mi?"
    </div>

    <div>
      Rizzoli cevap vermedi. Hâlâ sabit bir şekilde havuzun içinden çıkan kundağa bakıyordu. Kundağı battal ceset torbasına sokmak, fermuarını kapatmak için sadece bir çift el yetmişti. Maura'nın sesiyle irkildi birden.
    </div>

    <div>
      "Rahibeler biliyor mu?"
    </div>

    <div>
      Sonunda Rizzoli dönüp bakabildi Maura'ya.
    </div>

    <div>
      "Bulduğumuz şey hakkında bilgileri var."
    </div>

    <div>
      "Babasının kim olduğuna dair bir şeyler biliyor olabilirler."
    </div>

    <div>
      "Hamile olduğuna bile inanmadılar ki."
    </div>

    <div>
      "Ama kanıt ortada."
    </div>

    <div>
      Rizzoli içini çekti. "İman kanıttan daha güçlüdür."
    </div>

    <div>
      Ne imanı? Diye düşündü Maura. Neye iman? Genç bir kadının namusuna mı? Namus denen şeye olan inancın iskambil kağıdından yapılmış evler gibi tek bir dokunuşla yıkılabileceğini bilmiyor mu bunlar?
    </div>

    <div>
      Ceset torbası götürülürken hepsi sus pus olmuştu. Bu karda gidip bir sedye getirmeye hiç gerek olmadığından, görevli bebeği büyük bir şefkatle sanki kendi çocuğunu taşıyormuş gibi kollarının arasına almış, suratında üzgün bir ifadeyle rüzgarlı alandan manastırın dışına doğru yürümeye başlamıştı.
    </div>

    <div>
      Hazin sessizlik Maura'nın çalan cep telefonuyla bozuldu. Derhal açma tuşuna basıp kısık bir sesle cevap verdi: "Dr. Isles."
    </div>

    <div>
      "Bu sabah sana hoşça kal diyemediğim için özür dilerim."
    </div>

    <div>
      Yüzünün kızardığını ve kalp atışlarının ikiye katlandığım hissetti.
    </div>

    <div>
      "Victor."
    </div>

    <div>
      "Cambridge'deki toplantıya yetişmek zorundaydım. Seni uyandırmak istemedim. Herhalde senden kaçtığımı düşünmemişsindir."
    </div>

    <div>
      "Aslında düşündüm."
    </div>

    <div>
      "Akşam yemeğini beraber yiyebilir miyiz?"
    </div>

    <div>
      Maura Rizzoli'nin kendisine baktığını fark edip durdu. O da Victor'un sesini duyduğunda Maura'nın verdiği tepkinin farkına varmıştı. Hızlanan nabız, güzel beklentiler.
    </div>

    <div>
      Şimdiden hayatıma geri döndü, diye düşündü. Şimdiden seçenekleri düşünmeye başladım.
    </div>

    <div>
      Gözlerini Rizzoli'den ayırarak gayet kısık sesle, mırıldanır gibi konuşmaya başladı. "İşim ne zaman biter bilemiyorum. O kadar çok şey var ki sırada." "Akşam yemeğinde hepsini anlatırsın."
    </div>

    <div>
      "Her şey arap saçına döndü."
    </div>

    <div>
      "Arada bir yemek yemen lazım Maura. Seni dışarı çıkartabilir miyim? En sevdiğin restoran hangisi?"
    </div>

    <div>
      Hızla ve hevesle cevap verdi Maura. "Benim evde yiyelim. Saat yedi gibi evde olmaya çalışacağım."
    </div>

    <div>
      "Senden bana yemek hazırlamanı beklemiyorum."
    </div>

    <div>
      "O zaman yemeği sen hazırlarsın."
    </div>

    <div>
      Victor bir kahkaha attı. "Açık sözlü kadınsın vesselam."
    </div>

    <div>
      "Eğer gecikirsem garaja yan kapıdan girebilirsin. Anahtarın nerede olduğunu biliyorsun sanırım."
    </div>

    <div>
      "Bana hâlâ şu eski ayakkabının içinde olduğunu söyleme."
    </div>

    <div>
      "Bugüne kadar kimse bulamadı ya sen ona bak. Neyse akşam görüşürüz." Telefonu kapattığında Rizzoli ve Frost'un onu seyrettiğini gördü.
    </div>

    <div>
      "Ateşli bir flört mü?" diye sordu Rizzoli.
    </div>

    <div>
      "Benim yaşımda ateşsizini bulmak bile bir şey," dedi Maura cep telefonunu çantasına atarken. "Morgda görüşürüz."
    </div>

    <div>
      Sert adımlarla kardan temizlenmiş yolda ilerlemeye başladı. Arkadan izlendiğini çok iyi biliyordu. Bir an önce giriş kapısına ulaşıp manastır duvarlarının arkasına çıkmak için can atıyordu. Avluya bir iki adım kala birinin kendisine seslendiğini duydu.
    </div>

    <div>
      Kapıdan çıkan Rahip Brophy'ye döndü. Siyahlar içinde oldukça heybetli görünen rahip ona doğru yürümeye başladı. Gri ve kasvetli gökyüzünün altında gözleri ürkütücü bir mavi ton almıştı.
    </div>

    <div>
      "Baş Rahibe Mary Clement sizinle konuşmak istiyor," dedi.
    </div>

    <div>
      "Görüşmesi gereken kişi dedektif Rizzoli ama."
    </div>

    <div>
      "O sizinle görüşmeyi tercih ediyor."
    </div>

    <div>
      "Neden?"
    </div>

    <div>
      "Çünkü siz polis değilsiniz. En azından endişelerini dinleyip onu anlayacak bir havanız var."
    </div>

    <div>
      "Neyi anlayacağım Peder?"
    </div>

    <div>
      Peder bir an durdu. Rüzgâr üzerlerindekileri kaldırıyor, yüzlerini yakıyordu."
    </div>

    <div>
      "İmanın dalga geçilecek bir şey olmadığını," dedi sonunda.
    </div>

    <div>
      Mary Clement demek bu yüzden alaycılığını bir türlü saklayamayan, kiliseyi aşağılayan Rizzoli'yle konuşmak istemiyordu.
    </div>

    <div>
      İman kadar son derece özel bir şey diğer bir insan için alay konusu olmamalıydı.
    </div>

    <div>
      "Bu onun için çok önemli," dedi Peder Brophy. "Lütfen."
    </div>

    <div>
      Onu binaya kadar takip etti Maura. Sonra loş ve soğuk hava akımı olan koridordan geçip baş rahibenin odasına girdiler. Mary Clement masasında oturuyordu. İçeri girerlerken kafasını kaldırıp onlara baktı. Kalın camların ardındaki gözleri öfke saçıyordu.
    </div>

    <div>
      "Oturun Dr. Isles."
    </div>

    <div>
      Holy Innocents Akademisi'nde geçirdiği günler çok geride kalmış olsa da öfkeli nalet bir rahibe onu hâlâ sindirebilmeyi başarıyordu. Sakin bir şekilde sözünü dinleyip suçlu bir kız öğrenci gibi sandalyenin kenarına ilişti. Peder Brophy az sonraki zorlu sınavı sessizce gözlemlemek üzere kenarda ayakta durmuştu.
    </div>

    <div>
      "Bize kimse bu araştırmanın nedenini söylemedi," dedi Mary Clement. "Hayatımızı sekteye uğrattınız. Özel hayatımıza tecavüz ettiniz. Ta başından beri sizinle her konuda işbirliği yaptık ama siz bize düşmanınızmışız gibi davrandınız. En azından bize ne aradığınızı bildirme nezaketini gösterebilirdiniz öyle değil mi?"
    </div>

    <div>
      "Sanırım bu konuda görüşmeniz gereken kişi Dedektif Rizzoli'dir."
    </div>

    <div>
      "Ama aramaya önayak olan sizdiniz."
    </div>

    <div>
      "Ben onlara sadece otopside gördüklerimi söyledim. Rahibe Camille'in doğum yaptığını söyledim. Manastırın aranması Dedektif Rizzoli'nin kararıydı."
    </div>

    <div>
      "Bize nedenini söylemeden."
    </div>

    <div>
      "Polis soruşturmaları genelde gizli tutulur."
    </div>

    <div>
      "Bu yüzden mi bize güvenmediniz? Sebep bu mu?"
    </div>

    <div>
      Maura Mary Clement'ın suçlayıcı bakışları karşısında yalan söyleyemeyeceğini hissetti. "Temkinli davranmaktan başka seçeneğimiz yoktu."
    </div>

    <div>
      Bu dürüst cevap Baş Rahibeyi daha da sinirlendireceği yerde öfkesini biraz dağıtmıştı sanki. Bitkin bir halde arkasına dayandı. Gerçek kimliğine bürünmüş, kırılgan ve yaşlı kadındı o artık yine. "Eğer bize bile güvenilmiyorsa bu dünya ne hale gelmiş düşünün artık."
    </div>

    <div>
      "Kimseye güvenilmiyor artık Muhterem Baş Rahibe."
    </div>

    <div>
      "Ama işte sorun burada Dr. Isles. Biz herkese benzemeyiz." Bunu söylerken ses tonunda en ufak bir kendini beğenmişlik yoktu. Tam aksine bu ses tonunda hüzün ve akıl karışıklığı sezmişti Maura. "Ne aradığınızı bilseydik size yardım edebilirdik. İşbirliği yapabilirdik."
    </div>

    <div>
      "Camille'in hamile oluşundan haberiniz yok muydu gerçekten?"
    </div>

    <div>
      "Nasıl olabilir ki? Bu sabah Dedektif Rizzoli bize söylediğinde ona hiç inanmadım ve hâlâ da inanmıyorum".
    </div>

    <div>
      "Üzgünüm ama kanıtı havuzun içinden çıktı."
    </div>

    <div>
      Baş Rahibe oturduğu sandalyede gittikçe küçülmüştü sanki. Romatizmadan boğum boğum olmuş ellerine baktı. Sanki ona ait değillermiş gibi ellerine hayretle bakarken çok sessizdi. "Nasıl oldu da anlamadık?" dedi yumuşakça.
    </div>

    <div>
      "Hamilelikler saklanabilir. Genç kızların durumlarını annelerinden sakladıkları sıkça rastlanan bir şeydir. Hatta bazı kadınların bunun olabileceğini doğum yapacakları ana kadar kendi kendilerine inkâr ettikleri bile görülmüştür. Camille de böyle yapmış olabilir. İtiraf etmem lazım, otopsi sırasında nasıl şaşırdım anlatamam. Bu hiç beklemediğim bir şeydi..."
    </div>

    <div>
      "Bir rahibeden öyle değil mi?" dedi Mary Clement. Gözlerini Maura'nın üstüne dikmişti.
    </div>

    <div>
      "Rahibeleri insandan saymıyorum diye düşünmeyin sakın".
    </div>

    <div>
      Alaycı bir şekilde gülümsedi Baş Rahibe. "Bunun için size teşekkür ederiz."
    </div>

    <div>
      "Ve o kadar gençti ki..."
    </div>

    <div>
      "Sizce sadece gençler mi şeytana uymamak için mücadele verir?"
    </div>

    <div>
      Maura uykusuz geçen gecesini, aşağıda yatan Victor'u düşündü.
    </div>

    <div>
      "Bütün hayatımız boyunca bizi baştan çıkartabilecek bir sürü şeyle karşılaşırız. Tabii bunlar yaşa göre değişir. Gençken bir erkektir bu. Sonra tatlılar ve yemek. Sonra, yaşlandığınızda ve bedeniniz yorgun düştüğünde keşke sabah bir saat daha uyusam dersiniz. Ufak tefek önemsiz bir sürü istek karşısında herkesin iradesi zayıflayabilir, ama bizlerin buna müsaade etmesi yasaktır. Ettiğimiz yeminler bizi farklı kılar. Rahibe başlığı takmak bir mutluluk kaynağı olabilir Dr. Isles ama mükemmeliyet hiç birimizin erişemeyeceği bir mertebe, çok ağır bir sorumluluktur."
    </div>

    <div>
      "Hele hele genç bir kadın için." "Bunun genç ya da yaşlı olmayla ilgisi yoktur."
    </div>

    <div>
      "Camille sadece yirmi yaşındaydı. Herhalde rahibe başlığı takmadan önce tereddüt içinde olduğu zamanlar olmuştur."
    </div>

    <div>
      Mary Clement hemen cevap vermedi. Düz bir duvara bakan penceresinden dışarı bir göz attı. Ne zaman dışarı baksa dünyasını bu duvarların arasına sıkıştırdığım hatırlıyordu muhtemelen. "Rahibe başlığını taktığımda yirmi bir yaşımdaydım."
    </div>

    <div>
      "Peki hiç tereddütleriniz olmadı mı?"
    </div>

    <div>
      "Bir an dahi olmadı." Maura'ya baktı. "Olmayacağını da biliyordum."
    </div>

    <div>
      "Nasıl?"
    </div>

    <div>
      "Çünkü Tanrı benimle konuştu."
    </div>

    <div>
      Maura hiçbir şey söylemedi.
    </div>

    <div>
      "Ne düşündüğünüzü biliyorum," dedi Mary Clement. "Sadece psikoza girenler sesler duyar. Sadece psikoza girenler meleklerin kendileriyle konuştuğunu sanır. Siz bir doktorsunuz ve muhtemelen her şeye bir bilim adamının gözüyle bakıyorsunuz. Şimdi bana bunun sadece bir rüya olduğunu söylersiniz. Ya da kimyasal bir dengesizlik. Geçici bir şizofreni krizi. Bütün teorileri biliyorum. Jeanne D'Arc hakkında söylenenleri biliyorum. Deli bir kadını kazığa bağlayıp yakmışlar. Sizin de şu an kafanızdan bunlar geçiyor değil mi?"
    </div>

    <div>
      "Üzgünüm. Dini inançlarım kuvvetli değil."
    </div>

    <div>
      "Ama bir zamanlar inanıyordunuz değil mi?"
    </div>

    <div>
      "Bir katolik gibi büyüdüm. Beni evlat edinen ebeveynlerim katolikti."
    </div>

    <div>
      "O zaman azizlerin hikâyelerini de duymuşsunuzdur herhalde. Çoğu Tanrı'nın sesini duymuştur. Bunu nasıl açıklıyorsunuz?"
    </div>

    <div>
      Maura cevabının baş rahibeyi gücendireceğini bildiği için bir an durdu.
    </div>

    <div>
      "İşitsel halüsinasyonlar sıkça dinsel tecrübe olarak yorumlanır."
    </div>

    <div>
      Mary Clement beklediği gibi pek gücenmişe benzemiyordu. Yine Maura'ya sabit bir şekilde gözünü dikip bakarak "Akıl hastası gibi bir halim var mı sizce?" "Kesinlikle hayır."
    </div>

    <div>
      "O zaman söylememde sakınca yok herhalde. Ben de bir kez Tanrı'nın sesini duydum." Bakışı bir kez daha pencerenin dışındaki buzlandığı için pırıl pırıl parlayan duvara kaydı.
    </div>

    <div>
      "Bunu söylediğim ikinci kişisiniz bu dünyada. İnsanların ne düşündüklerini biliyorum. Ama haksız değiller. Başıma gelmemiş olsaydı ben de inanmazdım. Eğer on sekiz yaşındaysanız ve 'O' sizi çağırıyorsa peşinden gitmek dışında nasıl bir seçim yapardınız ki?"
    </div>

    <div>
      Sandalyesine dayandı ve yumuşak bir şekilde "Bir sevgilim vardı biliyor musunuz? Benimle evlenmek isteyen biri."
    </div>

    <div>
      "Evet," dedi Maura. "Söylemiştiniz."
    </div>

    <div>
      "Anlayamadı beni. Genç bir kızın hayattan saklanmasını kim anlayabilir ki zaten. Aynen böyle diyordu. Tanrı'yla beraber olma isteğimi korkakça saklanmak olarak nitelendirdi. Elbette fikrimi değiştirmek istedi. Annem de öyle. Ama ben ne yaptığımı biliyordum. Çağrıyı aldığım andan itibaren ne yaptığımı biliyordum.
    </div>

    <div>
      Arka bahçede oturmuş cırcır böceklerini dinlerken birden 'O'nun sesini duydum. Bir zil sesi kadar net ve berraktı. Ve o anda anladım."
    </div>

    <div>
      Sandalyesinde bu sohbeti bölemediği için rahatsız bir şekilde kımıldanıp duran ve ilahi seslerle ilgili muhabbetten oldukça sıkılan Maura'ya baktı göz ucuyla.
    </div>

    <div>
      Maura saatine baktı. "Muhterem Baş Rahibe. Üzgünüm ama artık gitmem lazım." "Neden bunları anlattığımı anladınız mı?"
    </div>

    <div>
      "Evet anladım."
    </div>

    <div>
      "Bunu sizden başka sadece bir kişiye söyledim demiştim. Kim olduğunu biliyor musunuz?"
    </div>

    <div>
      "Hayır." "Rahibe Camille'di o."
    </div>

    <div>
      Maura Baş Rahibe'nin oransız mavi gözlerine baktı. "Neden Camille?"
    </div>

    <div>
      "O da aynı sesi duymuştu da ondan. Bu yüzden bize geldi. Çok ama çok zengin bir ailede büyümüştü. Hyannisport'ta Kennedy'lerinkine çok yakın bir malikânede oturuyorlardı. Ama o da benim gibi bu hayatı yaşamak İçin çağrıldı buraya. Eğer çağrılıyorsanız Dr. Isles, kutsandığınızı anlar, kalbinizde büyük bir coşkuyla yanıt verirsiniz. Rahibe olma konusunda en ufak bir tereddütü yoktu. Bu emri yerine getirmeye kendini adamıştı."
    </div>

    <div>
      "Peki o zaman hamileliği nasıl açıklayacağız? Nasıl oldu sizce?"
    </div>

    <div>
      "Dedektif Rizzoli de aynı soruyu sordu. Ama sadece adlar ve tarihlerle igilendi. Manastıra gelen tamircilerin adlarını, Camille'in hangi tarihte evine ziyarete gittiğini sordu. Polis sadece somut detaylarla ilgileniyor. Camille'in aldığı çağrıyla, maneviyatla filan işleri yok."
    </div>

    <div>
      "Hamile kaldı, ama acaba bir an şeytana mı uydu yoksa tecavüze mi uğradı.
    </div>

    <div>
      Bunu bilmek istiyorlar."
    </div>

    <div>
      Baş Rahibe bir süre hiç konuşmadı. Gözlerini ellerine dikmişti. "Üçüncü bir açıklama da var Dr. Isles," diye fısıldadı sonunda.
    </div>

    <div>
      Maura kaşlarını çattı. "Nedir ki o?"
    </div>

    <div>
      "Benimle dalga geçeceksiniz. Bunu çok iyi biliyorum. Bir doktorsunuz. Laboratuvar testleri ya da mikrokobun altında gördüklerinizi referans alırsınız. Ama bazı zamanlar mesela ölmüş olduğunu düşündüğünüz bir hastanın birden canlanması gibi açıklanamaz olaylarla karşılaştığınız olmadı mı hiç? Hiçbir mucizeye şahit olmadınız mı?"
    </div>

    <div>
      "Her doktor kariyerinde mutlaka buna benzer sürprizlerle karşılaşır."
    </div>

    <div>
      "Sadece sürprizden bahsetmiyorum. Sizi afallatacak bir şeyden bahsediyorum. Bilimin açıklayamayacağı bir şeyden."
    </div>

    <div>
      Maura San Fransisco General Hastanesi'nde staj yaptığı günleri hatırladı. "Pankreas kanserine yakalanmış bir kadın vardı."
    </div>

    <div>
      "Kurtulması imkânsız bir hastalık değil mi pankreas kanseri?"
    </div>

    <div>
      "Doğru. Hemen hemen öleceği kesindir. Yaşamaması gerekiyordu. Onu ilk gördüğümde hastalığın son aşamasındaydı. Doktorlar artık serumu kesmek istediler. O kadar ölüme yakındı yani. Hatta hasta kartında okumuştum. Sadece rahat ettirilmesi yeterli yazıyordu. Yapabileceğiniz başka bir şey yoktu, zira sonuçta tarif edilemez acılar çekiyordu. Birkaç gün sonra öleceğini düşünüyordu herkes."
    </div>

    <div>
      "Ama sonra sizi şaşırttı değil mi?"
    </div>

    <div>
      "Bir sabah kalktı ve hemşireye acıktığını söyledi. Dört hafta sonra evine gönderilmişti."
    </div>

    <div>
      Baş Rahibe kafasını salladı. "Bir mucize."
    </div>

    <div>
      "Yo, hayır Muhterem Baş Rahibe." Maura ve Baş Rahibenin bakışları çakıştı. "Spontan Gerileme" denir buna.
    </div>

    <div>
      "Bu ne olduğunu anlayamadığınızda sizin uydurduğunuz bir şey."
    </div>

    <div>
      "Gerileme denen bir şey vardır hakikaten de. Kanserli hücreler kendiliğinden küçülür."
    </div>

    <div>
      "Ya da başka bir şeydi. Bilimin açıklayamayacağı bir şey."
    </div>

    <div>
      "Benden mucize olduğunu mu söylememi istiyorsunuz?"
    </div>

    <div>
      "Sizden diğer seçenekleri de göz önüne almanızı istiyorum. Mesela ölümden dönen bir sürü insan parlak bir ışık gördüğünü söylemiştir. Ya da onlara henüz vakitlerinin gelmediğini söyleyen sevdikleri insanları. Dünyanın her tarafında rastlanan bu tip olayları nasıl açıklıyorsunuz?"
    </div>

    <div>
      "Oksijensiz kalmış bir beynin halüsinasyonları."
    </div>

    <div>
      "Ya da ilahi bir belirti."
    </div>

    <div>
      "Gerçekten de bu tip bir belirti bulmayı isterdim. Bu maddesel dünyanın ötesinde bir şeyler olduğunu bilmek beni çok rahatlatırdı inanın. Ama tek başına mucizelere inanmam. Camile'in hamileliği bir mucize miydi size göre? Bu da mucizevi olaylardan biri miydi?"
    </div>

    <div>
      "Bana mucizelere inanmadığınızı söylüyorsunuz, ama pankreas kanseri hastanızın nasıl iyileştiğini açıklayamıyorsunuz."
    </div>

    <div>
      "Açıklamalar her zaman kolay olmaz."
    </div>

    <div>
      "Çünkü tıp bilimi ölümün açıklamasını tam olarak yapamamıştır. Doğru değil mi?"
    </div>

    <div>
      "Ama hamileliği açıklayabiliyoruz. Bir sperm ve yumurta gerektiğini biliyoruz. Bu çok basit biolojik bir olaydır Baş Rahibe. Ben günahsız hamilelik denen olaya inanmam. Camile'in biriyle cinsel ilişkiye girdiğine inanıyorum. Ya tecavüze uğradı, ya da isteyerek yaptı. Ama çocuğu normal yollardan düştü rahmine. Ve babanın kimliğinin bulunması cinayetin aydınlanması açısından önemli."
    </div>

    <div>
      "Peki baba hiç bulunamazsa ne olacak?"
    </div>

    <div>
      "Çocuğun DNA'sına bakacağız. Tek istediğimiz babanın ismi."
    </div>

    <div>
      "Mesleğinize güveniniz sonsuz Dr. Isles. Bu her şeyin cevabı!"
    </div>

    <div>
      Maura ayağa kalktı. "Ayrıca bu cevapları sonuna kadar inandığım için söylerim."
    </div>

    <div>
      Peder Brophy odadan çıkarken Maura'ya eşlik etti. Loş koridorda birlikte yürüdüler. İyice yıpranmış tahtalara her basışlarında gacırdıyordu.
    </div>

    <div>
      "O konu üzerinde bir kez daha konuşabiliriz Dr. Isles," dedi Peder Brophy. "Hangi konudan bahsediyorsunuz?"
    </div>

    <div>
      Rahip durup ona baktı. "Çocuğun benden olup olmadığı konusu." Hiç çekinmeden Maura'nın gözlerinin içine baktı. Tam aksine başını dönüp gözlerini kaçırmak isteyen Maura olmuştu.
    </div>

    <div>
      "Aklınızdan geçen bu değil mi?" dedi peder.
    </div>

    <div>
      "Nedenini anlayabilirsiniz."
    </div>

    <div>
      "Evet. Az önce söylediğiniz gibi biolojinin kaçınılmaz kuralları bir sperm ve yumurtanın yeterli olduğunu söyler."
    </div>

    <div>
      "Buraya düzenli olarak gelip giden tek erkek sizsiniz. Ayin veriyorsunuz, günah çıkartanları dinliyorsunuz."
    </div>

    <div>
      "Evet."
    </div>

    <div>
      "En özel sırlarını biliyorsunuz."
    </div>

    <div>
      "Ya da bana söylemek istediklerini desek daha doğru olur."
    </div>

    <div>
      "Siz otoritenin sembolüsünüz."
    </div>

    <div>
      "Bazıları rahipleri böyle görür. Görüşe bağlı."
    </div>

    <div>
      "Ama genç bir rahibe adayı için kesin öyleydiniz."
    </div>

    <div>
      "Bu da otomatik olarak beni şüpheli mi yapıyor yani?"
    </div>

    <div>
      "Yeminin bozan bir sürü rahip vardır."
    </div>

    <div>
      Peder içini çekti ve ilk kez Maura'dan gözlerini kaçırdı. İnkâr ettiği için değil, üzülerek kabul ettiği içindi. "Kolay değil. Hele bugünlerde. İnsanların bize bakışları, arkamızdan dalga geçmeleri. Ayin sırasında kilisemdeki yüzleri inceliyorum ve kafalarından ne geçtiğini tahmin edebiliyorum. Küçük çocuklara dokunup dokunmadığımı ya da genç kızları taciz edip etmediğimi merak ediyorlar. Onlar da aynı sizin gibi merak içindeler. Ama sizin aklınıza gelen en kötüsü maalesef."
    </div>

    <div>
      "Çocuk sizin mi Peder Brophy?"
    </div>

    <div>
      Mavi gözler bir kez daha Maura'nın gözlerine odaklandı. Bakışı sabitti.
    </div>

    <div>
      "Hayır, benim değil. Bir gün bile yeminimi bozmadım."
    </div>

    <div>
      "Bizi anlayışla karşılayacağınızı umuyoruz, ama sözünüzün bize yetmeyeceğini biliyorsunuz değil mi?"
    </div>

    <div>
      "Tabii. Yalan söyleyebilirim doğru." Maura sesini yükseltmemesine rağmen rahibin hafiften öfkelendiğini hissetmişti. Rahip yaklaştığında hiç geri çekilme gereği duymadan karşısında dimdik ayakta duruyordu.
    </div>

    <div>
      "Bir günah işlerim, sonra bir başkasını. Sonra bir başka günah daha. Nereye kadar? Yalan söylemek de bir günahtır. Bir rahibeyle birlikte olmak da. Bir de sonra cinayet işlemek daha da kötüsü."
    </div>

    <div>
      "Polis her türlü olasılığı değerlendirir. Siz de buna dahilsiniz."
    </div>

    <div>
      "Ve sanırım benden DNA örneği isteyeceksiniz."
    </div>

    <div>
      "Bu sizin bebeğin babası olmadığınızı kanıtlayacaktır."
    </div>

    <div>
      "Ya da baş şüpheli yapacak."
    </div>

    <div>
      "Her ikisi de olabilir. Sonuca bakacağız."
    </div>

    <div>
      "Sizce ne çıkar?"
    </div>

    <div>
      "Hiç bir fikrim yok."
    </div>

    <div>
      "Ama bir tahmininiz vardır belki. Burada durmuş bana bakıyorsunuz.&nbsp;<span style="text-indent: 18.859844px;">Gördüğünüz kişi bir katil olabilir mi sizce?"</span>
    </div>

    <div>
      "Ben sadece delillerle ilgilenirim."
    </div>

    <div>
      "Sayılar ve gerçekler. Başka hiçbir şeye inanmıyorsunuz."
    </div>

    <div>
      "Evet."
    </div>

    <div>
      "Peki size DNA testi için yüzde yüz gönüllü olduğumu ve hazırsanız hemen şimdi kan verebileceğimi söylesem?"
    </div>

    <div>
      "Kan vermenize gerek yok. Bu bir kan tahlili değil. Sadece pamuklu çubuğu ağzınıza sokmam yeterli." "Neyse. Pamuklu çubuk. Sadece bunun için gönüllü olduğumu bildirmek istedim."
    </div>

    <div>
      "Dedektif Rizzoli'yle konuşurum. Test için numune alır."
    </div>

    <div>
      "Bu fikrinizi değiştirecek mi? Yani suçlu olduğumu düşünecek misiniz yine de?"
    </div>

    <div>
      "Dediğim gibi. Sonuçları görmeden bir şey söyleyemem."
    </div>

    <div>
      Maura kapıyı açıp binayı terketti.
    </div>

    <div>
      Rahip avluya kadar peşinden gitti. Üzerinde sadece cüppesi vardı ve soğuğu umursamıyordu. Bütün dikkatini sadece Maura'ya vermişti.
    </div>

    <div>
      "Katolik bir ailede yetiştiğinizi söylediniz," dedi.
    </div>

    <div>
      "Katolik okuluna gittim. San Francisco'daki Holy Innocents'a."
    </div>

    <div>
      "Ama yine de sadece kan tahlillerine ve bilime güveniyorsunuz."
    </div>

    <div>
      "Neye güvenmem lazım peki?"
    </div>

    <div>
      "Peki ya sezgiler? İman?"
    </div>

    <div>
      "Ve de size değil mi? Sadece bir rahip olduğunuz için size de mi güvenmem lazım?"
    </div>

    <div>
      "Sadece bir rahip olduğum için mi?" Başını salladı ve acı acı güldü. Buz
    </div>

    <div>
      gibi havada nefes alıp verdikçe ağzından buhar çıkıyordu. "Sanırım bu sorumu
    </div>

    <div>
      cevaplıyor."
    </div>

    <div>
      "Ben tahmin yürütmem. İşin içinde insan denen varlık varsa varsayımlarda
    </div>

    <div>
      bulunmam. Çünkü o kadar çok şaşırtırlar ki sizi."
    </div>

    <div>
      Ön kapıya geldiler. Rahip ona kapıyı açtığında Maura dışarı adımım attı.
    </div>

    <div>
      Kapı birden kapanarak rahiple Maura'nın dünyasını bir anda ayırıvermişti sanki. "Şu kaldırıma düşen adamı hatırladınız değil mi?" dedi rahip. "Hani üzerinde CPR kartı taşıyan adamı?"
    </div>

    <div>
      "Evet."
    </div>

    <div>
      "Hayatta. Bu sabah onu ziyarete gittim. Kendine gelmiş konuşuyordu."
    </div>

    <div>
      "Bunu duyduğuma memnun oldum."
    </div>

    <div>
      "Hayatta kalabileceğini düşünmüyordunuz."
    </div>

    <div>
      "Öyle görünüyordu."
    </div>

    <div>
      "Görüyor musunuz? Bazen sayılar, istatistikler yanıltabiliyormuş."
    </div>

    <div>
      Gitmek üzere arkasını döndü Maura.
    </div>

    <div>
      "Dr. Isles!" diye bağırdı rahip arkasından. "Katolik eğitimi aldınız. Hiç iman kalmadı mı sizde?"
    </div>

    <div>
      Maura arkasına dönüp rahibe baktı. "İman kanıt istemez," dedi "ama ben isterim."
    </div>

    <div>
      Doktorların hemen hemen hepsi bir çocuğa otopsi yapmaktan ürker.
    </div>

    <div>
      Maura eldivenlerini takarken ve aletlerini hazırlarken masanın üzerinde yatan mini minnacık yavruya yüzleşmek üzere olduğu acı gerçeği mümkün olduğunca&nbsp;<span style="text-indent: 18.859844px;">düşünmemeye çalışarak bakmamaya çalıştı. Aletlerin sesi dışında odada çıt çıkmıyordu. Masanın etrafındakilerin teki bile bir şey söyleyecek havada değildi.</span>
    </div>

    <div>
      Maura her zaman laboratuvarda ciddiyetin korunmasına özen gösterirdi. Tıpta okurken ölmeden önce bakımını üstlendiği bir çok hastanın&nbsp;<span style="text-indent: 18.859844px;">otopsilerine refakat etmişti. Otopsiyi yapan doktorlar için bu ölüler isimsiz yabancılar olabilirdi, ama o aynı hastalan hayattayken tanıyan biri olarak masada hiçbir şey duymadan yatan ölüsüne bakamaz, hep gözlerindeki pırıltılı farkındalılığı hatırlardı. Otopsi laboratuvarı şamata yapılan, önceki geceki flörtten bahsedilen bir yer değildi onun için ve bu tip davranışlara asla tahammülü yoktu. Böyle bir durumda Öyle bir sert bakardı ki en saygısız polis dahi karşısında hizaya gelirdi. Kalpsiz olmadıklarını ve streslerini ancak kakara kikiri yaparak azaltabildiklerinin farkında olmasına rağmen iki seçenekleri vardı. Ya laboratuvar kapısına geldikleri andan itibaren şamatayı kesecekler, ya da Maura'dan ağır sözler duymaya kendilerini hazırlayacaklardı. Ama masada bir çocuk yatarken orada bulunanların ikaz edilmeye ihtiyacı olmuyordu.</span>
    </div>

    <div>
      Dedektiflere baktı. Barry Frost alışıla geldik bir şekilde hastalıklı gibi solgundu ve her an kaçacakmış gibi masadan hafif uzakta duruyordu. Bugün otopsinin zor geçmesine neden olacak o iğrenç koku değil, hastanın yaşıydı. Rizzoli Barry Frost'un yanında ufacık ellerinde kendisine birkaç boy büyük gelen eldivenlerle hazırım, ben her şeyle başa çıkabilirim der gibi metanetli bir şekilde masaya yapışık ayakta duruyordu. Aynı duruşu bir de kadın cerrahlar sergilerdi.
    </div>

    <div>
      Erkekler bu tip kadınların süprüntü olduğunu düşünebilirdi ama Maura yeterince gözlemlemeye vakit bulabilmişti onları. Bunlar meslektaşları olan erkeklerin horozlanmalarına karşı kendilerini ispat etmek amacıyla çok ağır çalışan ve sürekli savunma durumunda olmak zorunda kalan kadınlardı.
    </div>

    <div>
      Rizzoli artık bu konuda kaşarlanmış olmasına rağmen yüzüyle duruşu birbirini tutmuyordu. Kireç gibi bembeyazdı ve göz altlarında yorgunluktan ve uykusuzluktan mor halkalar meydana gelmişti.
    </div>

    <div>
      Yoshima ışığı ayarlardı ve ayakta alet tepsisinin hazırlanmasını bekledi. Sırılsıklam olmuş battaniyeyi açarlarken aradan diğer bezin ucu gözüktü. Maura'nın hayatında gördüğü en minicik ayaklar fırlayıverdi ıslak bezden.
    </div>

    <div>
      Bebek beyaz bir yastık kılıfına çengelli iğnelerle sıkı sıkı sarmalanmıştı.
    </div>

    <div>
      Kumaşın üzerine yapışmış pembe tanecikler gördü Maura.
    </div>

    <div>
      Cımbızı aldı ve birkaç pembe parçacık çekip küçük tepsiye koydu.
    </div>

    <div>
      "Nedir bunlar? "diye sordu Frost.
    </div>

    <div>
      "Konfetiye benziyor," dedi Rizzoli.
    </div>

    <div>
      Maura cımbızı parçacıklardan birine bastırıp ne olduğunu anlamaya çalıştı. "Bunlar konfeti değil," dedi. "Kuru çiçekler."
    </div>

    <div>
      Bunun simgelediği şey odada yeniden derin bir sessizliğin hükmetmesine neden oldu. Aşkın sembolü, diye düşündü Maura. Yas tutmanın sembolü. Seneler önce neandertal insanının ölülerini çiçeklerle gömdüğünü duyduğunda ne kadar çok duygulandığını hatırladı. Bu duydukları derin acının dolayısıyla da insancıl oluşlarının çok güzel bir kanıtıydı. Bu bebeğin arkasından da yas tutulmuş diye düşündü. Beze sarılmış, üzerine kurutulmuş çiçek yaprakları serpilmiş ve sonra da yün bir battaniyeyle kundaklanmış. Öylece atılmamış, defnedilmiş ve sonsuzluğa uğurlanmış.
    </div>

    <div>
      Kefenden fırlamış bir oyuncak bebeğinkine benzeyen ayağa odaklandı. Taban derisi sürekli suda kaldığı için bumburuşuk olmuştu, ama damarlarda gözle görülen bir bozulma olmamış, ebruli bir görüntü almamıştı. Muhtemelen havuz suyunun buz gibi olmasından kaynaklanıyordu bu. Bebek bu şekilde haftalarca korunmuştu. Ölüm tarihini bulmak zor, hatta imkânsız olacak, diye düşündü Maura.
    </div>

    <div>
      Cımbızı kenara koyup yastık kılıfının uçlarını kapatan dört çengelli iğneyi açtı. Çengelli iğneler tepsiye konulurken ritmik, yumuşak bir tıkırtı sesi duyuldu. Maura örtüyü yavaşça ve büyük bir özenle yukarı kaldırdı. Dizler birbirine yapışık, baldırlar minik bir kurbağa gibi birbirinden ayrık iki bacak da ortaya çıkmıştı şimdi.
    </div>

    <div>
      Boyu gelişimini tamamlamış bir fetüsünkiyle aynıydı.
    </div>

    <div>
      Maura ışığı jenital organlara tuttu. Kabarık göbek bağı kırmızı saten bir kurdelayla düğümlenmişti. Yemek masasının etrafına toplanmış, yamru yumru elleriyle kuru çiçekleri küçük keselere doldurup ağzını kurdelalarla kapatan rahibeler geldi aklına. Bebek keseciği diye düşündü. Üzerine çiçek serpilmiş ve bir kurdelayla kapatılmış.
    </div>

    <div>
      "Erkek," dedi Rizzoli. Sesi çatlak çıkmıştı.
    </div>

    <div>
      Maura başını kaldırıp Rizzoli'ye baktı. Gittikçe daha fazla sararıyordu.
    </div>

    <div>
      Sanki düşmemek için masaya dayanmıştı iyice."
    </div>

    <div>
      "Dışarı çıkmak ister misin?"
    </div>

    <div>
      Rizzoli yutkundu. "Ben sadece... "
    </div>

    <div>
      "Ne?"
    </div>

    <div>
      "Yok bir şey. İyiyim ben."
    </div>

    <div>
      "Kaldırması çok zordur, bilirim. Çocukların otopsisi her zaman çok zor geçmiştir. Eğer oturmak istersen... "
    </div>

    <div>
      "Söyledim ya, iyiyim."
    </div>

    <div>
      Daha bir şey görmemişti aslında.
    </div>

    <div>
      Maura bebeğin göğsünün altındaki yastık kılıfını yavaşça yukarı doğru çekerek önce bir kolunu sonra da diğerini ıslak kumaşa değmesinler diye özenle yukarı doğru kaldırdı. Ellerin gelişimi mükemmeldi. Annesinin yüzüne uzanmak, saçının bir tutamını çekmek için tasarlanmış incecik parmakları vardı. Yüzden sonra eller insanı insan yapan fiziksel özelliklerin ikincisiydi ve bu ellere bakmak insana çok acı veriyordu.
    </div>

    <div>
      Maura en sondaki bezi çekerken bebeğin başının arkasına destek vermek için elini yastık kılıfının içine soktu.
    </div>

    <div>
      Birden tuhaf bir şey fark etti.
    </div>

    <div>
      Elinin altında özenle tuttuğu kafatasında bir anormallik vardı. İnsana ait bir kafatası değildi sanki. Durdu. Boğazı kurumuştu. Korku ve endişeyle bezi sıyırdığında bebeğin kafası ortaya çıktı.
    </div>

    <div>
      Rizzoli güçlükle soluyarak ani bir hareketle masadan geri çekildi.
    </div>

    <div>
      "Aman Tanrım! dedi Frost. Buna ne olmuş böyle?"
    </div>

    <div>
      Hepsi buz kesilmişti. Kimse bir şey söyleyemedi.
    </div>

    <div>
      Maura ağzı bir karış açık sabit bir şekilde dehşetle dışarı fırlamış beyine bakıyordu. Yüzün üzerine yerleştirilmiş kauçuktan yapılmış, ezilmiş bir maske gibi duruyordu.
    </div>

    <div>
      Metal bir tepsinin devrildiğini duydular.
    </div>

    <div>
      Maura kafasını kaldırdığında yüzü kireç gibi bembeyaz kesilmiş Rizzoli'nin yavaş yavaş yere düştüğünü gördü.
    </div>
  </div>
</body>
</html>
