<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h1 class="MsoTitle" style="margin-bottom: 0.0001pt; text-align: justify;"><a name="_Toc356508977">ÖNSÖZ</a></h1>

  <h2 id="sigil_toc_id_1" style="margin-bottom:0cm;margin-bottom:.0001pt;text-align:justify"><a name="_Toc356508978">BİR</a></h2>

  <p align="right" class="MsoPlainText" style="text-align:right"><i>Faroe, Britanya Adaları'nın Batısı, 1515</i></p>

  <p>Diego Aguirrez yüzünden bir fare geçtiğini düşünerek huzursuz uykusundan uyandı. Geniş alnı buz gibi ter içinde kalmıştı. Kalbi göğsünde gümbürdüyor, belirsiz bir panik hissi içini kemiriyordu. Uyuyan mürettebatın horultusunu ve ahşap gövdeye çarpan dalgaların şıpırtısını dinledi. Ortada bir gariplik yoktu. Ama yine de gölgelerin arasında görünmeyen bir tehdidin beklediği şeklindeki huzursuzluk hissinden kurtulamıyordu bir türlü.</p>

  <p>Hamağından inen Aguirrez kaslı omuzlarına kalın, yünlü bir battaniye sararak kamara iskelesinden sisle örtülü güverteye tırmandı. Tek parçadan inşa edilmiş küçük yelkenli gemi, ayın soluk ışığında örümcek ağlarından yapılmış gibi parlıyordu. Aguirrez gaz lambasının sarı ışığında dertop olmuş adamın yanına gitti.</p>

  <p>"İyi akşamlar, kaptan," dedi yaklaştığı adam.</p>

  <p>Aguirrez nöbetçinin uyanık ve tetikte olduğunu görmekten memnun oldu.</p>

  <p>"İyi akşamlar," diye yanıt verdi. "Her şey yolunda mı?"</p>

  <p>"Evet. Ama hâlâ rüzgâr yok."</p>

  <p>Aguirrez hayaleti andıran yelkenlere ve direklere baktı. "Gelecek. Kokusunu alıyorum."</p>

  <p>"Evet, kaptan," dedi adam esnemesini bastırarak.</p>

  <p>"Aşağıya inip biraz uyu."</p>

  <p>"Zamanım gelmedi daha. Vardiyamın bitmesi için kum saatinin bir kez daha dönmesi gerekiyor."</p>

  <p>Kaptan lambanın yanındaki kum saatini alıp ters çevirdi. "İşte," dedi. "Şimdi zamanın doldu."</p>

  <p>Adam teşekkür anlamında bir şeyler homurdanarak tayfaların bölmesine giderken kaptan geminin kıç tarafındaki dört köşe yüksek kaleye çıktı. Güneye, bir ayna kadar düz olan denizden buhar gibi yükselen dumanlı sise baktı. Güneş doğduğunda hâlâ görev yerindeydi. Zeytin siyahı gözleri kızarmış, yorgunluktan acıyordu. Battaniyesi rutubet yüzünden nemlenmişti. Tipik inatçılığıyla rahatsızlığa aldırmayıp kafese kapatılmış bir kaplan gibi ileri geri yürüyüp duruyordu.</p>

  <p>Kaptan Fransa'yla İspanya arasındaki kayalık dağlarda yaşayan bir Basklıydı ve denizde geçirdiği yıllar içinde keskinleşen içgüdüleri hafife alınamazdı. Basklılar dünyanın en iyi denizcileriydi ve Aguirrez gibi adamlar, daha ürkek denizcilerin deniz yılanlarının ve dev girdapların alanı olarak gördüğü diyarlara sık sık yolculuk yapıyorlardı. Pek çok Basklı gibi çalıyı andıran kaşları, iri çıkık kulakları, uzun, düz bir burnu ve dağ çıkıntısını andıran çenesi vardı. İleriki yıllarda bilim adamları Basklıların dikkati çeken yüz hatlarıyla Cro-Magnon'ların (Tarih öncesi Fransa'da yaşayan bir kavim.)doğrudan torunları olduğunu öne sürecekti.</p>

  <p>Mürettebat esneyip gerinerek şafak öncesinin gri ışığına çıktı, görevlerini yerine getirmeye başladı. Kaptan görevini devredip biraz dinlenme önerilerini reddetti. Israrı sabah saatlerinin ortalarında mükâfatını verdi. Kan çanağı gözleri yoğun sis perdesinin ardında bir ışık parıltısı fark etti. Bu parıltı yalnızca bir an sürdü, ama Aguirrez'in içini garip bir rahatlama ve korku karışımıyla doldurdu.</p>

  <p>Nabzı hızlanan Aguirrez bir kordonla boynunda asılı duran pirinç boru dürbününü kaldırdı. Mercekleri sonuna kadar uzatıp gözünü kısarak baktı. Başta, sisin denizle karıştığı yerde gri yeknesak büyütülmüş halkalar gördü yalnızca. Görüşünü berraklaştırmak için gözlerini koluyla silerek, kırpıştırıp dürbünü tekrar kaldırdı. Hâlâ bir şey göremiyordu. Bir ışık oyunu, diye düşündü.</p>

  <p>Birden dürbününün merceklerinde bir hareket gördüğünü sandı. Aniden yırtıcı bir kuşun gagasına benzer sivri bir pruva sisin arasından çıktı. Ardından gemi tüm boyutlarıyla görüntüye geldi. İnce, siyah gövdeli araç hızla ilerliyor, birkaç saniye öylece kayıyor, sonra tekrar kabararak ilerliyordu. Onu yakından takip eden iki gemi, dev su böcekleri gibi yüzeyde kayıyordu. Aguirrez içinden küfretti.</p>

  <p>Savaş kadırgaları.</p>

  <p>Gün ışığı, mekanik bir hareketle denize dalan ıslak küreklerden yansıyordu. Küreklerin her hareketiyle birlikte parlak araçlar, yelkenliyle aralarındaki mesafeyi hızla kapatıyorlardı.</p>

  <p>Kaptan hızla yaklaşan gemileri sakin bir şekilde baştan kıça değerlendirdi; temiz, işlevsel çizgilerini becerikli bir gemi yapımcısının takdiriyle inceledi. Yüksek hız yapma becerisine sahip denizin gerçek tazıları, Venedikliler tarafından geliştirilen bu savaş kadırgaları düzinelerce Avrupa ülkesi tarafından kullanılıyordu.</p>

  <p>Her kadırga, üç kademede, iki yanda yirmi beşer tane olmak üzere toplam yüz elli kürek tarafından çekiliyordu. Alçak, düz profili zamanının ilerisinde bir aerodinamik görüntü kazandırıyordu ona. Kaptan köşkünün bulunduğu kıç tarafı zarif bir şekilde yukarı doğru kıvrılıyordu. Pruvası uzundu, ama eski zamanlarda olduğu gibi mahmuz olarak kullanılmıyordu. Onun yerine pruva top platformuna dönüştürülmüştü.</p>

  <p>Kıç tarafına yakın tek direkte üç kenarlı, küçük Latin yelkeni asılıyordu, ama insana ait kas gücü kadırgaya hız ve manevra kabiliyeti kazandırıyordu. İspanyol ceza sistemi, on metre uzunluğundaki ağır kürekleri çekmek için sürekli olarak ölüme mahkûm suçluları tedarik ediyordu. Corsia, yani önden arkaya uzanan dar aralık, kürekçilere tehditler ve kırbaçla göz açtırmayan sert adamların bölgesiydi.</p>

  <p>Aguirrez gemisine karşı açılacak ateşin çok güçlü olacağından emindi. Kadırgalar yirmi beş metrelik bodur yelkenlisinin neredeyse iki katıydı. Savaşçı kadırgalar sürekli olarak elli kadar tek atışlık, namludan doldurulan yivsiz seyyar toplar taşırlardı. En ağır, dökme demir, yüksek açılı havan topuna bombard deniyordu ve baş taraftaki top platformuna yerleştirilmişti. Sağ ön taraftaki pozisyonu, düşmanı baş taraftan mahmuzlamanın esas olduğu denizcilik stratejisi günlerinden kalmıştı.</p>

  <p>***</p>

  <p>Kadırga, Odysseus'u Kirke'den Kiklops'a (Aiaie Adası'nda yaşayan, sihirli içkiyle erkekleri domuza döndüren kadın.)taşıyan güçlü Yunan taşıtının soyundan gelirken, yelkenli geleceğin izlerini taşıyordu. O güne göre manevra kabiliyetine sahip ve hızlı olan dayanıklı yelkenli yeryüzünün suyla kaplı her alanında gidebilirdi. Yelkenli gemi, güneyli donanımla, gömme döşeme tahtaları ve menteşeli dümenle sağlam kuzeyli gövdesinin bir karışımından oluşuyordu.</p>

  <p>Arap yelkenlisi dhow'un soyundan gelen kolayca açılan Latin yelkenleri, gemiyi, rüzgâra yakın seyrettiğinde o döneme ait bütün gemilerden üstün hale getiriyordu.</p>

  <p>Aguirrez'in şanssızlığı, basitliklerine rağmen büyük iş gören yelkenlerin o anda ikiz direklerden hareketsiz bir şekilde sarkıyor oluşlarıydı. Kanvasları hareket ettirecek rüzgâr olmayınca yelkenler işe yaramaz kumaş parçalarından başka bir şey değillerdi. Rüzgârsızlıktan hareket edemeyen yelkenli şişenin içindeki bir gemi gibiydi.</p>

  <p>Aguirrez cansız yelkenlere bakıp kendisine komplo kuran havaya küfretti. Açık denizlerde kalma içgüdüsüne direnmesine neden olan ileriyi göremeyen kibri yüzünden köpürüyordu. Alçak borda yüzeyleri yüzünden kadırgalar açık denizlere uygun değildi. Ve yelkenliyi takip etmede zorlanırlardı. Ama rota çok daha direkt olduğu için kıyıya yakın kalmıştı. Uygun rüzgârla gemisi denizdeki bütün araçları geçerdi. Ne havada böylesine ölümcül bir sükûnet beklemiş, ne de kadırgaların gemisini bu kadar çabuk bulacaklarını düşünmüştü.</p>

  <p>Kendini suçlamayı ve şüphelerini bir kenara bıraktı. Sorularla uğraşacak zamanı olacaktı daha sonra. Battaniyesini matadorun pelerini gibi bir kenara atıp emirler yağdırarak yürümeye başladı. Kaptanın sesi bir baştan ötekine yankılanırken adamlar canlandılar. Birkaç saniye içinde güverte hareketli bir karınca yuvasına dönüştü.</p>

  <p>"Sandalları indirin!" Aguirrez yaklaşan savaş gemilerini işaret etti. "Akıllı görünün, çocuklar, yoksa cellatları gece gündüz meşgul edeceğiz."</p>

  <p>Adamlar cıva gibi işe giriştiler. Güvertedeki herkes biliyordu ki eğer kadırgalar kendilerini yakalarlarsa kaderleri işkencenin dehşeti ve kazıklarda yakılmak olurdu. Birkaç dakika içinde yelkenli geminin üç sandalı da suya indirilmiş, en güçlü kürekçiler iş başına geçmişti. Gemiye bağlı halatlar çok sıkıydı, ama gemi inatla hareket etmeyi reddediyordu. Aguirrez adamlarına daha sıkı kürek çekmeleri için bağırdı. Aklına gelen her türlü kaba küfrü sıralayarak adamların Bask erkekliklerine hitap etmeye çalışırken gökyüzü maviye dönüyordu.</p>

  <p>"Birlikte çekin!" diye bağırdı koyu renk gözleri parlayarak. "Bir grup İspanyol fahişe gibi kürek çekiyorsunuz."</p>

  <p>Kürekler suyu köpürtürken gemi sarsılıp çatırdadı ve sonunda bir santim kadar ilerledi. Aguirrez heyecanla haykırarak kıç tarafına koştu. Korkuluklara dayanarak gözünü merceğe yaklaştırdı. Öndeki kadırganın pruvasında duran uzun boylu, zayıf bir adamın teleskopla kendisine bakmakta olduğunu gördü.</p>

  <p>"El Brasero," diye fısıldadı Aguirrez gizlemeye çalışmadığı bir küçümsemeyle.</p>

  <p>Ignatius Martinez, Aguirrez'in kendisine baktığını görünce dolgun, şehvet düşkünü dudaklarında zafer dolu bir gülümseme belirdi. Çukura kaçmış acımasız sarıgözleri fanatizmle yanıyordu. Uzun, aristokrat burnu kötü bir koku almış gibi havaya kalktı.</p>

  <p>"Kaptan Blackthorne," diye hırladı yanındaki kızıl sakallı adama. "Kürekçilere duyur. Avımızı yakalarsak özgürlüklerine kavuşacaklar."</p>

  <p>Kaptan, onun sözünü tutma niyetinde olmadığını, bunun sadece zalimce bir aldatmaca olduğunu bildiği için omuz silkerek emri yaydı.</p>

  <p>El Brasero mangalın İspanyolcasıydı. Martinez bu takma adı, sapkınları auto de fé'de, yani halka açık ceza gösterisinde yakma hevesi yüzünden kazanmıştı. Quemerdo, yani yakma yerinde tanınan bir kişiydi. Orada odun yığınına ilk kibriti çakma onuruna sahip olmak için rüşvet dahil her yolu denediği biliniyordu. Resmi unvanı, Engizisyon Savcısı ve Danışmanı olmasına rağmen üstlerini kendisini Basklıları dava etmeyle görevli Engizisyon üyesi olarak atamaya ikna etmişti. Basklıları dava etmek son derece kârlıydı. Engizisyon sanığın bütün mallarına derhal el koyuyordu. Kurbanlarının çalıntı varlığı Engizisyon hapishanelerinin, gizli polisin, işkence odalarının, ordu ve bürokrasinin masraflarını karşılıyor ve zengin Engizisyon görevlileri yaratıyordu.</p>

  <p>Basklılar seyrüsefer ve gemi yapımı sanatlarını olağanüstü uzmanlık seviyelerine çıkarmışlardı. Aguirrez balina veya morina balığı avı için Batı Denizi'ndeki gizli balıkçılık alanlarına düzinelerce kez açılmıştı. Basklılar doğal kapitalistlerdi ve pek çokları gibi Aguirrez de balina ürünleri ve morina balığı satarak zengin olmuştu. Nervion Nehri'ndeki işlek tersanesinde her türde ve büyüklükte gemiler inşa ediyordu. Aguirrez Engizisyon'un ve aşırılıklarının farkındaydı, fakat çeşitli girişimlerini sürdürmek ve seyrek de olsa güzel karısının ve iki çocuğunun arkadaşlığının tadını çıkarmakla çok meşgul olduğu için bu konuyu fazla düşünmemişti. Bir seferden geri dönerken Martinez ve Engizisyon'un boş verilemeyecek kötü niyetli güçler olduklarını öğrenmişti.</p>

  <p>Yükünü boşaltmak için iskeleye yanaşan balık yüklü gemilerini öfkeli bir kalabalık karşılamıştı. İnsanlar Aguirrez'in dikkatini çekmek için bağrışıp yardım dilenmişlerdi. Engizisyon bir grup yerli kadını yakalayıp cadılıkla suçlamıştı. Karısı da o kadınların arasındaydı. O ve diğer kadınlar yargılanıp suçlu bulunmuş ve hapishaneden yakılma meydanına götürülmüşlerdi.</p>

  <p>Aguirrez kalabalığı sakinleştirip doğruca başkente gitmişti. Nüfuzlu bir adam olmasına rağmen mahkûmların serbest bırakılmasına dair ricaları sağır kulaklara hitap etmiyordu. Görevliler bir şey yapamayacaklarını söylüyorlardı; bu sivil değil, kiliseyle ilgili bir konuydu. Kimileri Kutsal Ofis'in emirlerine karşı gelirlerse kendi hayatlarının ve mallarının tehlikede olacağını fısıldamışlardı. "El Brasero, " diye fısıldamışlardı korkuyla.</p>

  <p>Aguirrez konuyu ele alıp adamlarından yüz kadarını toplamıştı. Suçlu cadıları kazığa götüren konvoya saldırıp tek el ateş etmeden kadınları kurtarmışlardı. Aguirrez karısını kollarına alırken, El Brasero'nun Bask'ı ve mallarını açgözlü ellerine geçirmek için kurnazca bu cadılık tutuklamalarını ve yargılamalarını planladığını biliyordu.</p>

  <p>Hatta Aguirrez Engizisyon'un dikkatini çekmesi için daha zorlayıcı bir nedenin olduğundan şüpheleniyordu. Bir yıl önce yaşlılar konseyi ona Bask topraklarının en kutsal emanetlerinin sorumluluğunu vermişti. Bir gün İspanya'ya karşı bağımsızlık savaşında Basklıları bir araya toplamak için kullanılacaklardı. Şimdilik Aguirrez'in lüks evinin gizli bir odasındaki sandıkta saklanıyorlardı. Martinez bu emanetlerden haberdar olabilirdi. Bölge muhbirlerle doluydu. Martinez kutsal emanetlerin, tıpkı Kutsal Kâse'nin kanlı Haçlı Seferleri'ni başlattığı gibi, fanatizmin tetiğini nasıl çekebileceğini biliyordu. Basklıları birleştiren her şey Engizisyon için bir tehdit demekti.</p>

  <p>Martinez kadınların kurtarılmasına tepki vermedi. Aguirrez aptal değildi. Martinez her türlü suçlayıcı kanıtı bulduktan sonra saldıracaktı. Aguirrez bu zamanı hazırlanmak için kullandı. Filosundaki en hızlı yelkenliyi tamire gidiyormuş gibi San Sebastian'a gönderdi. Kendi casus ordusunu oluşturmak için aralarında savcının maiyetinin de bulunduğu adamlara bol miktarda rüşvet dağıtarak en büyük ödülün tutuklanacağını kendisine bildirene gideceği haberini yaydı. Sonra çevresini korumalar, deneyimli savaşçılarla kuşatıp evden fazla uzaklaşmamak kaydıyla her zamanki gibi işine bakarak beklemeye başladı.</p>

  <p>Birkaç ay sessiz geçti. Bir gece, Engizisyon ofisinde çalışan casuslarından biri nefes nefese koşarak villasına geldi, kapıyı yumruklamaya başladı. Martinez onu tutuklamak için bir grup askere önderlik ediyordu. Aguirrez casusa rüşvetini verdi ve dikkatle hazırladığı planları uygulamaya koydu. Karısını öperek çocuklarına veda etti ve onlarla Portekiz'de buluşacağına söz verdi. Ailesi varlıklarının büyük bir bölümünü taşıyan bir çiftlik arabasıyla kaçtı. Kırsal boyunca keyifli bir kovalamaca için bir başka arabayı tutuklamaya gelen grubun önüne yem olarak attı. Aguirrez silahlı maiyetiyle sahile indi. Karanlığın örtüsü altında yelkenli gemi yelkenlerini açarak kuzeye doğru ilerledi.</p>

  <p>Ertesi gün güneş doğarken savaşçı bir kadırga filosu sabah sisinin arasından çıkıp yelkenlinin önünü kesti. Aguirrez usta denizcilik becerilerini kullanarak takipçilerinden kaçtı ve sabit rüzgâr gemiyi Fransa sahili boyunca kuzeye taşıdı. Aguirrez rotasını Danimarka'ya çevirdi, oradan batıya Grönland ve İzlanda'ya doğru ilerleyecekti. Ama sonra Britanya Adaları açıklarında geminin dümen suyu rüzgârla birlikte kesilmeye başladı, Aguirrez ve adamları kendilerini durgun havada otururken buldular.</p>

  <p>Şimdi avına yaklaşan kadırga üçlüsüne karşı gerekirse ölümüne savaşmaya kararlıydı, ama en güçlü içgüdüsü hayatta kalmaktı. Top tayfasına savaşa hazırlanmasını emretti. Yelkenli gemiyi silahlandırırken cephaneyi hıza, ateş gücünü esnekliğe feda etmişti.</p>

  <p>Portatif bir tezgâha konan seyyar top, namludan doldurulan hantal, fitilli bir toptu ve doldurulup ateşlenmesi için iki adama gerek vardı. Yelkenlideki adamlar tek bir adam tarafından kullanılabilen daha hafif silahlar kuşanmışlardı. Tayfası her attığını vuran mükemmel nişancılardan oluşuyordu. Aguirrez ağır top olarak tekerlekli arabalarla taşınabilen bir çift bronz top seçmişti. Top tayfası, çoğu gemi için olağanüstü sayılabilecek bir saat kusursuzluğuyla topları doldurup nişan almak ve ateşlemek için eğitilmişti.</p>

  <p>Kürek çekenler gözle görülür biçimde yorulmuşlardı ve gemi bir kova pekmez içinde sürünen bir sineğe benziyordu. Kadırgalar neredeyse atış menzili içindeydi. Nişancıları kürek çekenleri kolaylıkla vurabilirlerdi. Kürekçilerin yerlerinde kalmaları gerektiğine karar verdi. Gemi hareket ettiği sürece biraz da olsa kontrol Aguirrez'in elindeydi. Adamlarına çekmeye devam etmelerini söyledi.</p>

  <p>Top tayfasına yardım etmek için döndüğü sırada hassas duyuları ısıda hafif bir değişiklik olduğunu hissetti ki bu genellikle rüzgârın müjdecisi oluyordu. En küçük Latin yelkeni yaralı bir kuşun kanadı gibi çırpındı. Sonra yeniden hareketsiz kaldı.</p>

  <p>Kaptan yüzeyde rüzgârın belirtisi olabilecek kıpırtı olup olmadığını görmek için denizi tararken hata götürmez bomba homurtusunu duydu. Geniş ağızlı havan topu herhangi bir hazırlık ya da yükseltme olmaksızın sabit arabayla getirilmişti. Top güllesi herhangi bir zarar vermeksizin yelkenlinin kıç tarafının yüz metre kadar açığına denize düştü. Aguirrez bombardıman ateşiyle, yelkenli kadar yavaş hareket eden bir hedefi bile direkt olarak vurmanın pratik açıdan olanaksız olduğunu bilerek güldü.</p>

  <p>Üç kadırga yan yana ilerliyordu. Bir duman bulutu suyun üstünde süzülürken iki yandaki gemi hızla ileri atılıp yelkenlinin tam arkasına sıralandılar. Bu bir şaşırtma hareketiydi. İkisi de sola döndü, bir tanesi öne geçti. Kadırgaların cephanelerinin çoğu sağ ön taraftaydı. Yavaş hareket eden yelkenliyi geçerken tarayıp hafif ve ağır silahlarla mermi yağmuruna tuttular.</p>

  <p>Bu saldırıyı bekleyen Aguirrez iki topu da iskele tarafına yerleştirmiş ve ağızlarını siyah bezle kaplamıştı. Düşman yelkenlinin işe yaramayan toplarla donatılmış ve iki tarafının da korunmasız olduğunu düşünecekti.</p>

  <p>Kaptan teleskopuyla topçu platformunu tararken pek çok balık avında yanında bulunan eski bir tayfasını tanıdı. Adam Aguirrez'in Batı Denizi'nde takip ettiği rotayı biliyordu. Dahası Engizisyon ailesini tehdit ediyordu. Aguirrez her topun yüksekliğini kontrol etti. Siyah bezi çıkarıp lomboz deliğinden denizdeki hayali halkaya baktı. Herhangi bir itirazla karşılaşmayan ilk kadırga yelkenliye yaklaştı ve Aguirrez ateş emrini verdi. İki top da kükredi. Bir tanesi biraz aceleciydi, kadırganın burnunu kopardı, ama ikinci top topçu platformuna çarptı.</p>

  <p>Pruva bölümü ateş ve duman patlamasıyla parçalandı. Su parçalanmış gövdeye dolmaya başlarken kadırganın hızı da suya yardımcı oluyordu. Yüzeyin altına süzülen kadırga birkaç saniye içinde battı. Aguirrez küreklere zincirlenmiş olan kürekçiler için içinin sızladığını hissetti, ama haftalarca ve aylarca acı çekmektense ölümleri çabuk olmuştu.</p>

  <p>İkinci geminin tayfası birinci kadırganın kaderini gördü, kadırgaların ünlü olduğu çeviklik gösterisiyle yelkenliden keskin bir şekilde uzaklaştı. Tedbirli bir şekilde gemisini geride tutan Martinez'e katılmak için yelkenlinin etrafından dolaştı.</p>

  <p>Aguirrez kadırgaların ikiye ayrılıp top menzilinden uzakta durmaya çalışarak yelkenlinin iki yanına geleceklerini, sonra arkaya dolaşıp savunmasız kürekçilere saldıracağını tahmin etmişti. Martinez, onun düşüncelerini okuyormuş gibi kadırgalar birbirinden ayrıldı ve dikkatli çakallar gibi geminin iki yanından geniş bir açıyla geçtiler.</p>

  <p>Aguirrez yukarıda, ana yelkenin gelişigüzel çırpınmasının neden olduğu bir ses duydu. Bunun da daha önceki gibi gerisi gelmeyen bir esinti olup olmadığını merak ederek soluğunu tuttu. Sonra yelken bir kez daha kabarıp rüzgârla doldu, direkler çatırdadı.</p>

  <p>Pruvaya koşup korkuluklardan aşağıya eğildi, güverte tayfasına kürekçileri gemiye geri getirmeleri emrini haykırdı.</p>

  <p>Çok geçti.</p>

  <p>Kadırgalar uzun, tembel bir halka çizmekten vazgeçip doğruca yelkenlinin üzerine gelecekleri keskin bir dönüş yapmışlardı. Sağ taraftaki kadırga uzun tarafını yelkenliye çevirdi ve topçuları seyyar toplarını savunmasız sandala yöneltti. Zayıf bir ateş kürekçileri taradı.</p>

  <p>Cesaret bulan ikinci kadırga aynı manevrayı iskele tarafında denedi. Yelkenlinin nişancıları ilk şaşkınlıktan kurtulup Aguirrez'in Martinez'i son gördüğü topçu platformuna ateş açtılar. El Brasero'nun kalın kalasların arkasına gizlendiğine kuşku yoktu, ama mesajı almış olmalıydı.</p>

  <p>Yaylım ateşi demirden bir yumruk gibi indi platforma. Nişancılar bir atışı bitirdikten sonra hemen başka bir silah alıp tekrar ateşliyor, bu arada tayfalar silahları art arda dolduruyorlardı. Yaylım ateşi sürekli ve ölümcüldü. Uzun süreli mermi yağmuruna dayanamayan kadırga güvertesi delik deşik, kürekleri parçalanmış olarak uzaklaştı.</p>

  <p>Yelkenlinin tayfası uzun sandalları çekmek için koştu. İlk sandal kan gölü halindeydi ve kürekçilerin yarısı ölmüştü. Aguirrez ağır topçularına emirler yağdırıp dümene koştu. Topçu mürettebatı topun etrafına toplanıp ağır silahları pruvadaki silah mazgallarına taşıdı. Diğer güverte tayfaları tazelenen esintiden en iyi biçimde yararlanmak için yelkenleri ayarlamaya başladı.</p>

  <p>Yelkenli hızlanıp geride gitgide genişleyen bir dümen suyu bırakırken kaptan gemiyi yaylım ateşine tutulan kadırgaya çevirdi. Kadırga ondan kaçmaya çalıştı, ama kürekçilerini kaybetmişti ve hareketleri düzensizdi. Aguirrez kırk beş metre kadar yaklaşıp bekledi. Kadırganın topçuları takipçisine ateş açtı, ama bunun pek etkisi olmadı.</p>

  <p>Top patladı ve gülleler kıç tarafındaki üzeri kapalı kaptan köşküne çarparak kürdan parçaları gibi dağıttı. Top hızla yeniden dolduruldu ve kadırganın suyla birleştiği yere nişan aldı. Açtığı delikler çok büyüktü. Mürettebat ve silahlar yüzünden ağır kadırga, geride kabarcıklar, tahta parçaları ve birkaç talihsiz yüzücü bırakarak hızla yüzeyin altına süzüldü.</p>

  <p>Kaptan dikkatini üçüncü kadırgaya çevirdi.</p>

  <p>Olasılıkları göz önüne alan Martinez kaçmaya başlamıştı. Kadırgası ürkek bir tavşan gibi güneşe kaçıyordu. Çevik yelkenli avından uzaklaşarak onu takip etmeye çalıştı. El Brasero'nun ateşini söndürme olasılığının tadını çıkaran Aguirrez'in gözünü kan bürümüştü.</p>

  <p>Ama bu olmayacaktı. Rüzgâr hafifti ve yelkenli, kürekçilerinin hayatlarını kurtarmak için kürek çektiği kadırganın hızına ulaşamazdı. Kısa süre sonra yelkenli okyanustaki kara bir leke halini aldı.</p>

  <p>Aguirrez, Martinez'i dünyanın öbür ucuna kadar kovalayabilirdi, ama ufukta yelkenler görünce bunların düşman takviyesi olabileceğini düşündü. Engizisyon'un kolları çok uzundu. Karısına ve çocuklarına verdiği sözü ve Bask halkına karşı sorumluluğunu hatırladı. İsteksizce gemiyi döndürüp rotasını kuzeye, Danimarka'ya doğru çevirdi. Aguirrez düşmanı konusunda yanılmıyordu. Martinez korkak olabilirdi, ama sabırlı ve ısrarcıydı.</p>

  <p>Tekrar buluşmaları an meselesiydi.</p>
</body>
</html>
