<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 id="sigil_toc_id_38" style="margin-bottom:0cm;margin-bottom:.0001pt;text-align:justify"><a name="_Toc356509017">37</a></h2>

  <p>Nietzsche bir havacılık bilimi tasarımı mucizesiydi. Boing 747 Jumbo Jet'in iki katı büyüklüğündeki araç, bilgisayarlar ve uzay malzemelerinden önceki çağda inşa edilmişti. Nietzsche yapılırken, 1928 yılında zeplin öncüsü Hugo Eckener tarafından inşa edilen iki yüz elli metre uzunluğundaki gümüş puroya benzer Graf Zeppelin model alınmıştı, fakat daha sonra Hindenburg'ın parçası olacak yenilikler de tasarımına eklenmişti. Graf da yolcu bölümleri kontrol odasının arkasındaydı. Ama Nietzsche'nin gövdesinin içinde yaşam alanları tasarlanmıştı.</p>

  <p>Austin ve Zavala, tehlikeli bir tırmanışla gövdenin içine girdikten sonra kendilerini küçük bir odada buldular. Duvarda makinistin aletleri, yedek parçaları ve geçen çağda havacıların sevdiği türden uzun siyah paltolar asılıydı. Oda ısıtılmadığı için paltolar orada çalışanların çok işine yarıyor olmalıydı. Austin bir paltoyu deneyip üzerine uyduğunu gördü.</p>

  <p>"Kızıl Baron'a benzedin," dedi Zavala.</p>

  <p>Austin deri başlığı kafasına geçirdi. "Kendimi kılık değiştirme ustası olarak görmeyi tercih ederim." Ortağının yüzündeki şüpheli ifadeyi görünce ekledi. "Bu küçük macerada gördüğümüz Eskimo centilmenlerinden farklı göründüğümüzü fark etmişsindir belki. Eğer bu gülünç giysiler bize bir avantaj sağlayacaksa denemeye değer."</p>

  <p>"Ah NUMA için yaptığım şu fedakârlıklar," dedi Zavala üzerine uyacak bir palto ararken.</p>

  <p>Odanın tek kapısı uzun bir koridora açılıyordu. Kabarık halı kaplı geçidin duvarları garip biçimlerdeki çeşitli sıcak hava balonları ve uçan makineleri kullanan silindir şapkalı adamlarla ilgili hayali resimlerle süslenmişti. Tavandan antik kristal lambalar sarkıyordu. Koridorun ucunda rahat bir şekilde döşenmiş kamaraların bulunduğu yolcu bölümü yer alıyordu. Kendine özgü çiçekli duvar kâğıtlarıyla kaplanmış her kamarada iki ranza vardı.</p>

  <p>Kısa bir yürüyüşle zarif yemek salonuna vardılar. Burada her biri beyaz masa örtüsüyle kaplanıp güzelce katlanmış peçetelerin yerleştirildiği dikdörtgen biçiminde bir düzine küçük masa bulunuyordu. Her masada maun kolları ve bacakları olan iki sandalye konukların gelmesi her an bekleniyormuş gibi hafifçe geri çekilmişti.</p>

  <p>Uzun perdeli pencereler yolcuların dünyaya Tanrı'nın gözüyle bakmalarını sağlıyordu. Yemek salonunun yanında bar, orkestra sahnesi ve cilalı ahşaptan dans pistinin bulunduğu bir salon vardı. Yemek salonu gibi burası da Art Deco motifiyle süslenmişti. Geometrik desenler hâkimdi. Barın arkasındaki duvar zeplin fotoğraflarından oluşan bir sergi gibiydi.</p>

  <p>Salon bastırılmış makine uğultusu hariç sessizdi. Zavala hayretle etrafına bakmıyordu. "Burası eski bir okyanus gemisini andırıyor."</p>

  <p>"Dua edelim de Titanic olmasın."</p>

  <p>Austin deri kanepeler ve koltuklarla dolu bir odaya girdi. Almanca bilgisi sınırlıydı, ama duvardaki tabeladan odanın sigara içme odası olarak tasarlandığını tahmin etti. Oradan çıkıp bir koridoru geçtikten sonra çalışma alanı gibi görünen geniş bir alana geldiler. Halojenl ambalarla aydınlanan büyük işlevsel bir masayı görebiliyorlardı. Bilgisayarlar ve sandalyeler rahatlıktan çok işlevlerine göre yerleştirilmişti. Odanın bir bölümü gölgeler içinde kalıyordu. Austin duvarda bir düğme bulup açtı. Bütün oda ışıkla doldu ve iki adam da yalnız olmadıklarını anlayıp gerildiler. Uzaktaki duvarda iki kişi dikiliyordu. Zavala İspanyolca küfretti. Austin gözünün ucuyla tabancasını çıkardığını fark etti.</p>

  <p>"Bekle!" dedi.</p>

  <p>Zavala silahını indirdi ve adamları inceleyerek gülümsedi. Metal desteklere dayanan iki erkek mumyasıydı bu. Kolları iki yanından sarkıyor, doğal bir pozisyonda duruyorlardı. Kafatasındaki derileri kayış kadar karaydı ve gerilmişti. Gözleri boştu, ama yüzleri kayda değer derecede iyi korunmuştu. Zavala ve Austin daha iyi görebilmek için yaklaştılar.</p>

  <p>"Bu adamların Cazcı Kardeşler olduklarını sanmıyorum," dedi Zavala.</p>

  <p>"Ben kardeş olduklarını bile sanmıyorum. Giysilerine bakılırsa farklı çağlardan geliyorlar."</p>

  <p>Bir adam kalın bir gömlek ve kaba kumaştan bir pantolon giymişti. Koyu renk saçları omuzlarına kadar iniyordu. Uzun boylu adamın kısa sarı saçları vardı. Austin ve Zavala'nın üstündekilerden farklı olmayan II. Dünya Savaşı'na ait deri bir palto giymişti. Mumyaların üstünde geniş, çentikli kenarlı bir alüminyum parçası asılıydı. Üzerinde Nietzsche yazısı vardı.</p>

  <p>Mumyaların yanında müzedekilere benzer bir cam muhafaza vardı. İçinde Leica 35 mm'lik bir kamera, birkaç mercek, bir Zeiss film kamerası, kuzey yarımküre haritaları ve deri ciltli bir defter duruyordu. Austin muhafazayı açıp defterin sayfalarını şöyle bir taradı. Almanca yazılar vardı ve 1935'te sona eriyordu. Defteri cebine soktu. Eskimo zıpkınları ve bıçaklarını incelerken Zavala kendisine seslendi.</p>

  <p>"Kurt. Şunu görmen gerek."</p>

  <p>Zavala bel yüksekliğinde bir platformda duran uzun, abanoz bir sandığın yanındaydı. Sandığın üstünde fildişinden yapılmışa benzeyen bir boynuz vardı. Boynuz mücevherlerle ve altın şeritlerle süslenmişti.</p>

  <p>Austin boynuzu yavaşça alıp Zavala'ya uzattı. Fildişine kazınmış savaş sahnelerinin ayrıntıları onu da hayretler içinde bırakmıştı.</p>

  <p>Austin sandığın kapağını açtı. Mor kadifenin üzerinde kılıfında bir kılıç duruyordu. Deri kılıfı alıp altın kaplı kabzasını ve muhafazasını inceledi. Kabzanın üçgen biçimindeki baş kısmına dev bir yakut yerleştirilmişti. El muhafazasına çiçekler işlenmişti. Böylesi ölümcül bir potansiyele sahip bir silahla üzerindeki güzel süslemelerin uyumsuzluğunu düşündü.</p>

  <p>İki tarafı keskin kılıcı kaldırıp dikkatle kılıfından çıkardı. Kolundan yukarı doğru elektrikli bir heyecanın çıktığını hissetti. Bu Durendal, yani Roland'ın Saracenlere savurduğu efsanevi kılıç olabilir miydi? Kılıcın bıçağının çeşitli yerlerinde çentikler vardı. Roland'ın kılıcını düşmanın eline geçmemesi için taşa vurduğu sahne gözünün önünden geçti.</p>

  <p>Zavala bir ıslık çaldı. "Bu şey bir servet eder."</p>

  <p>Austin, Balthazar Aguirrez'in elindeki bu şeyi bulmak için harcadığı para ve zamanı düşündü. "Çok daha fazlası," dedi.</p>

  <p>Paltosunu çıkarıp kılıfı beline taktı. Deneme amaçlı birkaç adım attı ve kılıcın bacaklarına çarptığını hissetti. Kalın deri kayışı tabanca kılıfına ulaşmasına da engel oluyordu. Başka bir pozisyon deneyip kılıcı omzuna astı, böylece kılıç sol tarafında sallandı. Sonra paltosunu yeniden giydi.</p>

  <p>"Eskrim yapmayı mı planlıyorsun?" diye sordu Zavala.</p>

  <p>"Olabilir. Senin ordu bıçağını yeneceğini kabul etmelisin."</p>

  <p>"Benim bıçağımın tirbuşonu var," diye hatırlattı Zavala. "Aşırı büyümüş borazana ne diyorsun?"</p>

  <p>"Onu yerine koysak iyi olur. Paltomun altında bir kürdan sakladığımı reklam etmeyi istemiyorum."</p>

  <p>Borazanı buldukları gibi bırakıp odanın diğer tarafına geçtiler. Masanın üstüne bir dünya haritası yayılmıştı. Austin haritanın üstüne eğilince bütün kıta sahillerinin kırmızı kalemle çizildiğini gördü. Her kırmızı bölümün yanında bir tarih ve çeşitli balık türleri listesi yazılmıştı. Gemiye bindikleri yerde büyük bir yıldız vardı. Parmağıyla yıldızdan başlayan kurşunkalemle çizilmiş Kuzey Atlantik rotasını takip etti. Çizginin üzerine o günün tarihi atılmıştı.</p>

  <p>Doğrulup, "Bu gemiyi Kuzey Atlantik'e varmadan durdurmalıyız. Bu bir test yolculuğu değil," dedi.</p>

  <p>"Bana uyar. Ama bu şeyin üç yüz metre uzunluğunda ve akıllarında başka fikirler olan ağır silahlı haydutlarla dolu olduğunu hatırlatmalıyım."</p>

  <p>"Bütün gemiyi ele geçirmek zorunda değiliz, yalnızca kontrol kabini yeter."</p>

  <p>"Neden öyle demiyorsun? Yapılmış bil."</p>

  <p>"Bu yaşlı gaz torbasını uçurabilir misin?"</p>

  <p>"O kadar zor olamaz," dedi Zavala. "Gaza basıp burnu istediğin yöne çevirirsin."</p>

  <p>Kayıtsız yanıtına rağmen Austin, Zavala'nın sözlerinden asla kuşku duymazdı. Ortağının neredeyse inşa edilmiş her türlü aracı yüzlerce saat kullanmışlığı vardı. Austin zeplinin neresinde olduklarını anlamaya çalıştı. Büyük geminin uzunluğunun yarısına kadar geldiklerini tahmin etti. Eğer ilerlemeye ve aşağı inmeye devam ederlerse kontrol kabinine geleceklerdi.</p>

  <p>Odadan ve garip müzesinden çıkıp gemiye ilk bindiklerinde karşılaştıklarından tamamen farklı bir geçitler labirentini takip ettiler. Çevreleri daha yeni ve daha işlevseldi. Aşağıya inen bir dizi merdivenle karşılaştılar. Austin kontrol kabinine geldiklerini sandı, ama balık kokusu alınca kararını değiştirdi. Faroe Adası'ndaki Oceanus balık çiftliğine girdiğinde aldığı ilk nefesi hatırladı rahatsız bir şekilde.</p>

  <p>Merdivenlerin başında tereddüt ederek Bowen'i çıkardı ve yavaşça aşağıdaki karanlığa doğru inmeye başladı. Duyduğu motor ve kabarcık çıkaran havalandırıcıların sesini duyunca balık üretme teorisinin doğru olduğuna daha fazla inandı. Merdivenlerin yarısını inmişti ki ışıklar yandı ve mücadele etmesi gereken biyobalıktan fazlasını buldu.</p>

  <p>Dr. Barker ince yüzünde neşeli bir gülümsemeyle merdivenlerin dibinde duruyordu. Gözleri karanlık gözlüklerin ardına gizlenmişti.</p>

  <p>"Merhaba Bay Austin," dedi. "Sizi bekliyorduk. Bize katılmaz mısınız?"</p>

  <p>Barker'ın teklifini reddetme fikri, etrafını kuşatan taş suratlı nöbetçiler ve merdivenlerin tepesine doğrultulmuş saldırı silahlarının namlularının görüntüsüyle birlikte yok oldu. Tek bir tetiğe bile basılsa Austin ve Zavala moleküllerine ayrılırdı. Barker'ın Austin'i birkaç kez öldürmeye çalışan yardımcısının yüzündeki ifadeyse daha, da ikna ediciydi. Karaciğer rengindeki dudaklarında Austin'in adamın gözünde hâlâ birinci hedef olduğunu gösteren geniş bir gülümseme vardı.</p>

  <p>"Böyle sıcak bir daveti reddetmek için aptal olmalıyım," dedi Austin, yolun geri kalanını inerek.</p>

  <p>"Şimdi silahlarınızı indirip bize doğru fırlatın," dedi Barker.</p>

  <p>Austin ve Zavala söyleneni yaptı. Nöbetçiler silahları aldılar. Bir adam gelip Zavala'nın üstünü yokladı. Yaralı Yüz gelip Austin'in paltosunun önünden aşağıya doğru kabaca dolaştırdı elini.</p>

  <p>"Ölmeni seyretmekten büyük zevk alacağım," diye kükredi.</p>

  <p>Austin'in kaburgalarına dayanan Durendal ateş gibi olmuştu sanki. "Dişlerinde harikalar yaratabilecek bir dişçi tanıyorum."</p>

  <p>Yaralı Yüz aramayı bırakıp Austin'i yakasından tutup sıktı, ama Barker'ın emriyle bırakmak zorunda kaldı.</p>

  <p>"Konuklara bu şekilde davranılmaz," dedi Barker. Joe'ya döndü. "Siz Bay Zavala'sınız herhalde."</p>

  <p>Zavala'nın dudaklarının kenarları hafifçe yukarı doğru kalktı, ama kahverengi gözlerindeki yumuşaklık sesindeki küçümsemeyi gizlemiyordu. "Ve siz de çılgın bilim adamı Dr. Barker olmalısınız. Kurt sizin hakkınızda pek çok şey anlattı."</p>

  <p>"Eminim hepsi iyi şeylerdir," dedi Barker. Austin'e bakarken eğleniyor gibiydi. "Siz beyler kostümlü baloya mı gidiyordunuz?"</p>

  <p>"Aslında evet. Sizin için bir sakıncası yoksa yolumuza devam edelim," dedi Austin.</p>

  <p>"Bu kadar çabuk gitmeyin. Daha yeni geldiniz."</p>

  <p>"Madem ısrar ediyorsunuz. Bir sakıncası yoksa ellerimizi indirmek istiyoruz."</p>

  <p>"Rahatınıza bakın, ama adamlarıma sizi hemen vurmaları için bir mazeret vermeyin."</p>

  <p>"Akşam için teşekkürler," dedi Austin etrafına bakınarak.</p>

  <p>"Gemide olduğumuzu nereden anladınız? Gizli kamera mı var?"</p>

  <p>"Bu eski yadigârda öyle fazla gelişmiş bir şey yok. Yalnızca bir güvenlik önlemi olarak geminin bazı yerlerine alıcılar yerleştirdik. Kontrol kabinindeki bir ışık sancak tarafındaki makine dairesinin ısısında bir değişim olduğunu gösterdi. Kontrol etmeye gittiğimizde kapağın açık olduğunu gördük. Paltoların kayıp olduğunu görene kadar bunun bir kaza olduğunu sanıyorduk."</p>

  <p>"Ne kadar dikkatsiziz."</p>

  <p>"Ölümünüze neden olabilecek bir dikkatsizlik bu. Gemiye binmek için tehlikeli bir yol bu. Bir tur istiyorsanız biz size memnuniyetle sağlayabilirdik."</p>

  <p>"Belki bir dahaki sefere."</p>

  <p>Bir dahaki sefer olmayacak. Barker bir adım öne atıp gözlüklerini çıkardı, Austin'in Smithsonian sergisinde ilk kez gördüğü soluk renkli gözleri ortaya çıktı. İrisler neredeyse gözün geri kalanı kadar beyazdı ve Austin'e bir keresinde gördüğü zehirli yılanı hatırlatmıştı. "Siz ve NUMA benim başıma büyük belalar açtınız."</p>

  <p>"Bela daha yeni başlıyor," dedi Austin.</p>

  <p>"Sizin durumunuzdaki biri için cesur sözler. Ama beklenmedik bir şey değil. Washington'da sizin için hazırladığımız planları bozduğunuzda Umealiq büyük düş kırıklığına uğradı."</p>

  <p>"Umealiq mi?" dedi bu adı ilk kez duyan Zavala.</p>

  <p>"Yaralı Yüz'ün adı bu," dedi Austin. "Taş mızrak' anlamına geliyor olmalı."</p>

  <p>Zavala'nın dudakları hafif bir gülümsemeyle büküldü.</p>

  <p>"Durumda gülünç bir yön mü buldunuz?" diye sordu Barker.</p>

  <p>"Çok komik," dedi Zavala. "Ben Kiolya dilinde, 'fok dışkısı' olduğunu sanmıştım."</p>

  <p>Yaralı Yüz'ün eli belindeki fildişi bıçağa gitti ve bir adım öne geldi. Barker kolunu uzatarak onu durdurdu. Düşünceli bir şekilde NUMA görevlilerine baktı.</p>

  <p>"Kiolya hakkında ne biliyorsunuz?"</p>

  <p>"İnuitlerin sizin Kuzey Kutbu'nun beş para etmez insanları olduğunuzu düşündüğünü biliyorum."</p>

  <p>Barker'ın kansız suratı kıpkırmızı oldu. "İnuitler hüküm verme konumunda değiller. Dünyanın kuzeyin insanlarının kürkler içinde dolaşıp buzdan evlerde yaşayan bir grup karikatürden başka bir şey olmadıklarını düşünmesine izin verdiler."</p>

  <p>Austin, Barker'ı öfkelendirebildiğine sevindi. "Kiolya kadınlarının iğrenç balina yağı gibi koktuklarını duymuştum," dedi.</p>

  <p>Zavala açılışı fark edip ona katıldı. "Aslında daha da kötü kokuyorlar," dedi. "Bu yüzden bu angutlar erkeklerin yanında bulunmayı tercih ediyorlar."</p>

  <p>Bize istediğiniz kadar hakaret edin, dedi Barker. "Zayıf hazır cevaplarınız ölmek üzere olan birinin atıp tutmalarından başka bir şeyd eğil. Benim adamlarım bir kardeşliğin üyesi, geçmişin savaşçı keşişleri gibi."</p>

  <p>Austin'in zihni deli gibi çalışıyordu. Barker haklıydı. O ve Joe her türlü hakareti edebilirlerdi, ama yine de birkaç silahlı adamın karşısında silahsız iki kişiydiler. Denklemi değiştirmeye çalışabilirdi. Bu biraz irade gerektiriyordu, ama esneyip sordu. "Şu söz verdiğiniz tur ne olacak?"</p>

  <p>"Ne kadar kabayım ki bunu unuttum."</p>

  <p>Barker odanın ortasında ilerleyen yerden yüksek iskeleye çıktı. İki taraftan da kabarcıklanan su sesi geliyordu, ama sesin kaynağı karanlıkta gizlenmişti. Barker gözlüklerini takıp bir adamına emir verdi. Bir saniye sonra oda iki tarafta ve iskelenin biraz altında bulunan balık tanklarından gelen mavi ışıkla doldu. Tanklar yerle aynı seviyedeydi ve üstü içeride yüzen dev balıkları gösteren şeffaf, sürgülü kapaklarla kaplanmıştı.</p>

  <p>"Şaşırmış görünüyorsunuz, Bay Austin."</p>

  <p>"Yine benim yanlış tahminlerimden biri. Balıklarınızın sahillerdeki tesislerinizde saklandığını, oralardan tuzlu sulara salınacaklarını sanıyordum."</p>

  <p>"Bunlar sıradan balıklar değil," dedi sesinde büyük bir gururla. "Tuzlu ve tatlı suda yaşamak için tasarlandılar. Bu tohum balıklar Dr. Throckmorton'la geliştirdiğim modellerin geliştirilmiş hali. Sıradan balıklardan biraz daha iri ve saldırganlar. Mükemmel dölleme makineleri. Zeplin okyanus yüzeyinin birkaç metre yukarısında uçacak ve zeplinin karnına inşa edilmiş olan özel kanallardan aşağıya kayacaklar." Daha önceki toplantı sırasında yaptığı gibi kollarını iki yana açtı. "Şu yaratıklarıma bir bakın. Kısa süre sonra bu güzel balıklar denizde yüzüyor olacak."</p>

  <p>"Canavarlarınız denizde inanılmaz bir kargaşa yaratacaklar," dedi Austin.</p>

  <p>"Canavar mı? Hiç sanmıyorum. Ben yalnızca daha iyi bir ticari ürün yaratmak için genetik mühendisliği becerilerimi kullandım. Bunda yasadışı bir şey yok."</p>

  <p>"Adam öldürmek yasadışıdır."</p>

  <p>"Acınası hiddetinizi kendinize saklayın. Siz sahneye çıkmadan önce bir sürü zayiat verildi. Ortadan kaldırılması gereken daha çok engel çıkacaktır." Karşı taraftaki tanka geçti. "Bunlar benim özel evcil hayvanlarım. Sıradan bir balığı ne kadar iri ve aç yapabileceğimi görmek istedim. Dölleme amaçlı kullanılamayacak kadar saldırganlar. Birbirlerine saldırmamaları için arada kapaklar var."</p>

  <p>Barker'ın bir sözüyle bir nöbetçi soğutucuya gidip altmış santim uzunluğunda donmuş bir morina çıkardı. Tanklardan birinin üstündeki sürgülü kapağı çekip balığı suya attı. Saniyeler içinde morina kanlı kabarcıklar halinde yok oldu.</p>

  <p>"Sizin için akşam yemeği randevusu ayarladım," dedi Barker.</p>

  <p>"Hayır teşekkürler, biz yemek yedik," dedi Austin.</p>

  <p>Barker iki adamın yüzünü inceledi, ama herhangi bir korku belirtisi görmedi; yalnızca küstahlık vardı. Kaşlarını çatıp, "Size ve ortağınıza kaderinizi düşünme fırsatı vermek istiyorum," dedi. "Jilet gibi dişlerle parçalanmanın nasıl bir şey olduğunu hayal edin biraz. Yakıt almak için durduktan kısa bir süre sonra adamlarım yanınıza gelecek. Hoşça kalın, beyler."</p>

  <p>Barker'ın adamları Zavala ve Austin'i yakalayıp bir depo odasına giden koridordan geçirdiler. Onları içeriye itip kapıyı üstlerinden kilitlediler.</p>

  <p>Austin kilitle biraz uğraştıktan sonra mukavva kutuların üstüne oturdu.</p>

  <p>"Balıklara yem olma fikri seni pek endişelendirmişe benzemiyor," dedi Zavala.</p>

  <p>"O beyaz gözlü manyak ve gerzek yardımcısına eğlence olma niyetinde değilim. Bu arada Kiolya kadınlarıyla ilgili yorumların hoşuma gitti."</p>

  <p>"Yapıma aykırı konuştum. Bildiğin gibi ben her türde kadını severim. Adamları durmadan birilerini öldürürken pek çok şeye katlanmak zorunda kalıyorlar. Pekâlâ Bay Houdini, bu küçük açmazdan nasıl kurtulacağız?"</p>

  <p>"Sanırım kapıyı parçalayarak yol açacağız kendimize."</p>

  <p>"Hı-hıh. Peki bu kapıdan çıktığımızı varsaysak bile bir tabur silahlı adama karşı ne şansımız olacak?"</p>

  <p>"Aslında üç kişiyiz."</p>

  <p>Zavala etrafına bakındı. "Görünmeyen bir dostumuz var hiç kuşkusuz."</p>

  <p>Austin paltosunu çıkarıp kılıcı kılıfından çekti. İçerideki loş ışığa rağmen bıçak parlıyordu. "Bu benim dostum -Durendal."</p>
</body>
</html>
