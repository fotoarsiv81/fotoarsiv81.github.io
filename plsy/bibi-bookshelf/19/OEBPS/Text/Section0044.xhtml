<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 id="sigil_toc_id_41" style="margin-bottom:0cm;margin-bottom:.0001pt;text-align:justify"><a name="_Toc356509020">40</a></h2>

  <p>Bear söz verdiği gibi geliyordu.</p>

  <p>Therri pilotu telsizle aramış, elli kadar insanı oradan aldırması gerektiğini ve yardıma ihtiyacı olduğunu söylemişti. Hiç soru sormayan Bear yüz millik bir yarıçap içinde bulabildiği bütün pilotları toplamıştı. Yolcuları gölün kıyısından toplamak için her yönden deniz uçakları geliyordu. Önce hasta ve yaşlılar, sonra gençler uçağa bindiler. Therri aynı anda rahatlama ve üzüntü karışımı hissederek yeni arkadaşı Rachael'a veda etti.</p>

  <p>Ryan'ın kanlı cesaret rozeti ilk uçakla gitmesini sağlamıştı. O ve diğerleri en küçük, ama iyi donanımlı bir hastaneye götürüldüler. Aguirrez kardeşler yata geri dönmek için Eurocopter'i çağırdılar.</p>

  <p>Onlar gitmeden önce Ben ve kabilenin bazı gençleri Barker'ın kompleksinden geriye kalanları görmek için gölün karşı kıyısına tekrar gitmişlerdi. Döndüklerinde geride hiçbir şeyin kalmadığını söylediler. Therri gördüğü canavar balığın kaderini sorunca Ben gülerek, "Kızarmış," dedi.</p>

  <p>Therri, Ben ve Mercer son kafiledeydiler. Bu kez Bear'ın kokpitindeki zar güven vericiydi. Uçak geniş ormanın üstünde uçarken Barker'ın inanılmaz binasının enkazının etrafındaki kararmış dev alana baktı.</p>

  <p>"Aşağıda küçük bir orman yangını çıkmış galiba," diye bağırdı Bear motorların sesini bastırmak için. "Siz bu konuda bir şey biliyor musunuz?"</p>

  <p>"Birisi dikkatsizlik ederek yanan bir kibrit atmıştır," dedi Mercer. Bear'ın gözlerindeki şüpheli ifadeyi görünce sırıtarak, "Geri döndüğümüzde bir bira içerken her şeyi anlatırım," dedi.</p>

  <p>Ama bunun için birkaç bira gerekti.</p>

  <p>Bu arada Austin ve Zavala Troutlarla yeniden bir araya gelmenin tadını çıkarıyor, Throckmorton'un gemisiyle iskeleye geri dönüyorlardı. Throckmorton, Barker'ın ortaya çıkan delice planı yüzünden hâlâ şok geçiriyordu. Genetik olarak değiştirilmiş balığın tehlikeleri hakkında parlamentoya bir dilekçe verdikten sonra Senatör Graham Kongre komitesinde ifade vermeye söz vermişti.</p>

  <p>Washington'a geri döndüklerinde Austin görevle ilgili bilgi vermek için Sandecker'la buluştu. Amiral, Barker'ın ölümünün hikâyesini kendinden geçmiş bir şekilde dinledi, ama Durendal onu daha fazla büyülemişti. Kılıcı dikkatle eline almış inceliyordu.</p>

  <p>Denizcilerin çoğunun tersine Sandecker'ın batıl inançları yoktu, bu yüzden amiralin parlak bıçağa bakıp, "Bu kılıç tekin değil, Kurt, sanki canlı gibi," diye mırıldanması Austin'in kaşlarını kaldırmasına neden oldu.</p>

  <p>"Ben de aynı şeyi hissettim," dedi Austin. "Elime ilk aldığımda bir elektrik kabzasından koluma doğru aktı sanki."</p>

  <p>Sandecker bir büyüden kurtulmuş gibi gözlerini kırpıştırıp kılıcı kınına soktu. "Hurafelere inananların zırvaları bunlar."</p>

  <p>"Elbette. Ne yapmamızı öneriyorsun?"</p>

  <p>"Bu konuda hiç kuşku yok aklımda. Son sahibine vereceğiz."</p>

  <p>"Roland öldü ve eğer gördüğüm mumya Diego'nunsa Durendalı yakın zamanda talep edecek olamaz."</p>

  <p>"Bu konuyu bir düşüneyim. Bu arada kılıcı almamın senin için bir sakıncası var mı?"</p>

  <p>"Kesinlikle hayır, ama ben de beni bekleyen kâğıt yığınlarını parçalamada kullanabilirdim."</p>

  <p>Sandecker purosunu yakıp kibriti şömineye fırlattı. Bütün dişlerini göstererek güldü. "Federal bürokrasimizle uğraşırken ateşin çok daha etkili olduğunu düşünüyorum."</p>

  <p>Sandecker'in çağrısı birkaç gün sonra geldi. Amiralin sesi telefonda çınlıyordu. "Austin, bir dakikan varsa ofisime uğrayabilir misin? Joe'yu da getir. Sizi görmek isteyen bazı insanlar var burada."</p>

  <p>Austin, Zavala'nın izini sürerek derin denizaltı tasarım laboratuvarında bulup Sandecker'ın mesajını verdi. Amiralin binasına aynı anda vardılar. Resepsiyonist gülerek onlara el salladı. Sandecker onları kapıda karşılayarak NUMA'nın denetini merkezine soktu.</p>

  <p>"Kurt. Joe. Gelmeniz ne iyi," dedi coşkulu bir şekilde, onları kollarından tutarak.</p>

  <p>Austin, Sandecker'in samimi olmayan karşılamasına gülümsedi. Sandecker çağırdığında insanın fazla seçeneği olmazdı. Gelmeyenler ya da geç kalanlar amiralin öfkesinin altında ezilirdi.</p>

  <p>Sandecker'in arkasında Balthazar Aguirrez ve oğulları dikiliyordu. Balthazar Austin'i görünce zevkle kükredi. Onun ve Zavala'nın ellerini kırarcasına tokalaştı.</p>

  <p>"Kanada'daki yardımlarından dolayı teşekkür edebilmek için Bay Aguirrez ve oğullarından bize uğramalarını istedim," dedi Sandecker. "Onlara sizin yaptıklarınızı anlatıyordum."</p>

  <p>"Sizin yardımınız olmasa bir şey yapamazdık," dedi Austin. "Helikopteriniz ve pilotunuz için üzgünüm. Tabi Pablo yaralandığı için de."</p>

  <p>Aguirrez elini boş ver anlamında salladı. "Teşekkürler dostum. Helikopter yalnızca bir makineydi ve kolayca yenilenebilir. Gördüğünüz gibi oğlumun yarası da iyileşiyor. Pilotun ölümü üzücü bir durum, ama yatımdaki bütün insanlar gibi oldukça yüksek ücret alan bir paralı askerdi ve seçtiği mesleğin tehlikelerinin çok iyi farkındaydı."</p>

  <p>"Yine de trajik bir kayıp."</p>

  <p>"Kabul ediyorum. Görevinizi başarıyla tamamlamanız beni çok memnun etti, ama kılıç ve borazanla ilgili bir haberiniz var mı?"</p>

  <p>"Görünüşe göre kutsal emanetleriniz uzun ve zorlu bir yolculuk geçirmiş," dedi Sandecker. "Kurt'un Barker'ın korkunç müzesinde bulduğu seyir defteri sayesinde hikâyedeki parçaları bir araya getirebildik. Atanız Diego Faroe Adası'ndan Atlantik'e açılmış. Ama karaya hiç ulaşamamış. O ve mürettebatı büyük olasılıkla bir hastalık yüzünden ölmüş. Gemi kutup buzunda sürüklenmiş. Zeplin yüzlerce yıl sonra Kuzey Kutbu'na yaptığı gizli bir uçuş sırasında yelkenliyi buldu ve Diego'nun cesedini çıkardı. Mekanik sorunlar yüzünden zeplin buza inmek zorunda kaldı. Onu Kiolya buldu ve Diego ile zeplinin kaptanı Heinrich Braun'un cesetlerini çıkardı.</p>

  <p>"Kurt bana bu hikâyeyi anlattı," dedi Aguirrez sabırsızlıkla. "Kutsal emanetlere ne oldu?"</p>

  <p>"Beyler, ne kadar kabayım. Lütfen oturun. Sanırım biraz konyak içmenin zamanı geldi."</p>

  <p>Amiral konuklarını geniş masanın önündeki rahat deri koltuklara oturmaya davet etti. Lambri kaplı duvarın arkasında gizlenmiş olan bara gitti. Bir şişe B&amp;B'yle geri dönüp herkese birer kadeh doldurdu. Burnunu geniş ağızlı kadehe sokup gözlerini kapadı, derin bir nefes aldı. Sonra puro kutusunu açıp bir avuç özel olarak sarılmış purolarından çıkardı. Herkese birer tane dağıtıp donanma ceketinin göğüs cebini yokladı.</p>

  <p>"Puro makasımı kaybetmişim galiba. Beyler bıçağı olan var mı? Neyse boş verin." Masasının arkasındaki sandalyeye eğilip kılıcı aldı, masanın üstüne koydu. "Belki bu işe yarar."</p>

  <p>Balthazar'ın gözleri gördüklerine inanamayarak kocaman oldu. Koltuğundan kalkıp kılıca uzandı. Camdan yapılmış gibi iki eliyle kucakladı. Titreyen parmaklarla kılıcı kınından çıkarıp Charlemagne'ın ordusunu savaşa götürüyormuş gibi başının üstüne kaldırdı.</p>

  <p>Dudaklarından bir fısıltı döküldü. "Durendal."</p>

  <p>"Borazan atalarınızın mumyalarıyla birlikte birkaç gün içinde gelecek," dedi Sandecker. "Bu paha biçilmez kutsal emanetleri gerçek sahibine verebileceğinizi düşündüm."</p>

  <p>Balthazar kılıcı kılıfına sokup oğullarına uzattı.</p>

  <p>"Gerçek sahipleri Bask halkıdır. Roland'ın kılıcını ve borazanını Basklıların sonunda özgürlüklerine kavuşmaları için kullanacağım." Gülümsedi. "Ama barışçı bir şekilde."</p>

  <p>Dramatik gösterisinin başarısından duyduğu sevinç Sandecker'in berrak mavi gözlerinden okunuyordu. Kadehini kaldırdı. "Hadi buna içelim."</p>

  <p>Ryan o gün daha geç saatlerde Austin'i arayıp Washington'a döndüğünü söyledi. Austin'e "her zamanki yerde" buluşmalarını istedi. Austin, Roosevelt Adası'na birkaç dakika erken gelmiş heykelin önünde beklerken Ryan'ın kendisine doğru geldiğini gördü. Ryan yarası yüzünden hâlâ solgun ve zayıf göründüğünü fark etti. Başka bir şey daha vardı. Ryan'ın görünüşünü bozan, ukala görünüşlü kalkık çenesi ve her şeyi bilen çocuksu sırıtışı artık yoktu. Ryan daha ciddi ve olgun görünüyordu.</p>

  <p>Gülümseyerek elini uzattı. "Geldiğin için teşekkürler, Kurt."</p>

  <p>"Kendini nasıl hissediyorsun?"</p>

  <p>"Nişan talimi için hedef olmuşum gibi."</p>

  <p>"Keşke alışacağını söyleyebilsem," dedi Austin, kendi vücudundaki kurşun ve bıçak yaralarını hatırlayarak. "Barker'ın planlarına çomak soktuğunu bilmek acının azalmasına yardımcı olmuştur. Tebrikler."</p>

  <p>"Ben, Chuck ve Diego Aguirrez'in yardımı olmasa bir şey yapamazdım."</p>

  <p>"Mütevazı olma."</p>

  <p>"Mütevazı olan sensin. Zeplinde neler yaptığını duydum."</p>

  <p>"Umarım bu karşılıklı hayranlık bildirme toplantısına dönüşmez. Harika bir ilişkiyi bozmak istemem."</p>

  <p>Ryan güldü. "Seni özür dilemek için çağırdım. Küstah ve kendini üstün gören tavırlarım olduğunu biliyorum."</p>

  <p>"Çoğumuzun başına gelir bu."</p>

  <p>"Başka bir şey daha var. Yardımını garantiye almak için Therri'yi kullandım."</p>

  <p>"Biliyorum. Ayrıca Therri'nin kullanılmayacak kadar bağımsız ve dik kafalı olduğunu da biliyorum."</p>

  <p>"Yine de gitmeden önce özür dilemeliyim."</p>

  <p>"Günbatımına doğru yola çıkıyor gibisin."</p>

  <p>"Shane gibi mi? Hayır, onun için pek hazır değilim. DN'nin yasadışı kaplumbağa satışlarını engelleyip engelleyemeyeceğini görmek için Bali'ye gidiyorum birkaç gün sonra. Ardından Güney Afrika'da deniz aslanı kurtarışına yardım etmem ve Galapagos Marine</p>

  <p>Reserve'de yasak avlama konusunda neler yapılabileceğini görmem gerekiyor. Bu arada Sea Sentinel’i yenilemek için para bulmaya çalışacağım."</p>

  <p>"Hareketli bir program. İyi şanslar."</p>

  <p>"Buna ihtiyacım olacak." Ryan saatine baktı. "Üzgünüm, gitmek zorundayım. Adamları toplamam gerekiyor."</p>

  <p>Park yerine geri dönüp bir kez daha el sıkıştılar.</p>

  <p>"Anladığım kadarıyla bu hafta Therri'yle görüşecekmişsiniz."</p>

  <p>"Ofis işlerinden kurtulabilirsek yemek yiyeceğiz."</p>

  <p>"Kopenhag'da yaptığım gibi yemeğinizi bölmemeye söz veriyorum."</p>

  <p>"Endişelenme," dedi Austin. Yüzünde esrarengiz bir gülümsemeyle gökyüzüne baktı. "Bu kez Therri'yi yemeğe götüreceğim yerde bizi kimse rahatsız edemez."</p>
</body>
</html>
