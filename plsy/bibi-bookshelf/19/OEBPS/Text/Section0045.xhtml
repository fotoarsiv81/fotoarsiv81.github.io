<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 id="sigil_toc_id_42" style="margin-bottom:0cm;margin-bottom:.0001pt;text-align:justify"><a name="_Toc356509021">41</a></h2>

  <p>"Biraz daha şampanya ister misiniz, matmazel?" diye sordu garson.</p>

  <p>"Teşekkür ederim," dedi Therri gülümseyerek. "İsterim."</p>

  <p>Garson ince kristal kadehi yeniden doldurup Moët şişesini profesyonel bir şekilde döndürdü. Sonra tek kaş hareketiyle çağrılmak üzere topuklarını birbirine vurarak yerine geri döndü. Kusursuz giyinmişti, siyah saçları parlak briyantinle geriye taranmıştı. Kalem inceliğindeki bıyıkları üst dudağını vurguluyordu. Sıkkın kayıtsızlık ve sürekli ilgiden oluşan tavırları mükemmeldi.</p>

  <p>"Harika," diye fısıldadı Therri. "Nereden buldun onu?"</p>

  <p>"Şark Ekspresi'nden," dedi Austin. Therri'nin yüzündeki kuşkuyu görünce ekledi. "İtiraf ediyorum. NUMA ikram hizmetleri biriminden ödünç aldım. Sandecker onu NUMA yemek salonunu organize etmesi için işe almadan önce Paris'te La Tour d'Argent'da şef garsondu."</p>

  <p>"Bizim yemeğin organizasyonunda harika bir iş çıkardı," dedi. İki kişilik masada oturuyorlardı. Masa örtüsü kolalı beyaz ketendi.</p>

  <p>Tabaklar ve çatal kaşıklar Art Deco'ydu. Giysiler resmiydi. Therri askısız siyah gece elbisesi içinde soluk kesiciydi. Austin, Washington kızak yarışında mahvettiği smokininin yerine yenisini almıştı. Therri başıyla arka planda Mozart çalan yaylı sazlar dörtlüsünü işaret etti. "Müzisyenler de Ulusal Senfoni Orkestrası'ndan galiba."</p>

  <p>Austin'in dudaklarında mahcup bir gülümseme belirdi. "Hafta sonlarında bir araya gelen NUMA mühendislik biriminden arkadaşlar. Oldukça iyiler, değil mi?"</p>

  <p>"Evet. Yemek de öyle. Aşçının kim olduğunu bilmiyorum, ama..." Austin'in gözlerindeki bakışı görünce durakladı. "Aşçının da NUMA'dan olduğunu söyleme."</p>

  <p>"Hayır, bir arkadaşım, St. Julien Perlmutter. Bu gece bize yemek pişirmek için ısrar etti. Seninle daha sonra tanıştırırım onu."</p>

  <p>Şampanyasını içerken Therri'nin biraz keyfi kaçar gibi oldu. "Özür dilerim, ama zaman zaman Dr. Barker'ı ve yarattığı korkunç canavarları düşünmeden edemiyorum. Bir kâbus gibiydi."</p>

  <p>"Keşke kâbus olsaydı. Ama Barker ve adamları son derece gerçekti. Frankeştayn balıkları da öyle."</p>

  <p>Ne kadar garip, korkunç bir adamdı. Sanırım öyle zeki birisinin nasıl olup da bu kadar kötü hale gelebildiğini hiç öğrenemeyeceğiz.</p>

  <p>"Dedesinin dedesinin ne kadar erdemli bir insan olduğunu herkesten dinleyince onun durumu daha da şaşırtıcı oluyor. İlk Fredererick Barker Eskimoların açlıktan öldüğünü görünce balina avcısı kaptan arkadaşlarının mors balıklarını avlamalarına engel olmaya çalışmış."</p>

  <p>"Genleri kuşaktan kuşağa geçerken bozulmuş olmalı."</p>

  <p>"Genetik karışıma biraz da Tanrı sendromu karıştırınca kendisini kötü ruhun canlı bir örneği olarak gören çılgın bir bilim adamıyla karşı karşıya kalıyorsun."</p>

  <p>"Ne kadar ironik, değil mi?" dedi kısa bir an düşündükten sonra. "Barker ters giden genlerin ürünüydü. Normalde uysal olan balıklardan canavar yaratmak için laboratuvarında kullandığı işlem de tam olarak buydu." Therri'nin gözlerine endişeli bir bakış yerleşti. "O delice araştırmanın sonu bu, değil mi?"</p>

  <p>Austin başıyla onayladı. "Barker gerçek bir dâhiydi. Hiçbir şeyi not almamıştı. Genetik çalışmalarıyla ilgili çalışmalarını zihnine kaydetmişti. Kendisiyle birlikte bu bilgi de öldü."</p>

  <p>"Yine de bu, aynı ölçüde zeki birinin onun çalışmalarını kopyalamasını engellemez."</p>

  <p>"Evet, ama kanundaki boşluklar yakında kapanacak. Birleşik Devletler'de biyobalıklara izin verilmeyecek. Avrupalılar da Frankeştayn balıkların mönülerinde olmamasına aynı şekilde kararlılar. Talep olmazsa istek de olmaz."</p>

  <p>"Ya Kiolya kabilesindeki diğer insanlar?"</p>

  <p>"Bir kısmı tutuklandı, bir kısmı öldü ya da kaçtı. Onları kışkırtacak Barker olmadıktan sonra tehdit olarak görülmelerine gerek yok.</p>

  <p>Barker'ın holdingleri kapanın elinde kalacak. Kurtlar onun dev şirketini paramparça ediyorlar. Şimdi sana bir soru sormama izin ver. Gelecekte sen ve DN için neler var?"</p>

  <p>"Yollarımızı ayırıyoruz. Bu komando saldırılarının benim tarzım olmadığına karar verdim. Senatör Graham'ın yanında çevre danışmanlığı teklifi aldım."</p>

  <p>"Ortalıkta olacağına sevindim."</p>

  <p>Garson masaya siyah bir telefon getirdi. "Bay Zavala sizinle konuşmak istiyor."</p>

  <p>"Yemeğinizi böldüğüm için özür dilerim. Yakında varacağımızı bilmek istersin diye düşündüm."</p>

  <p>"Uyarın için teşekkürler. Ne kadar zamanımız var?"</p>

  <p>"Çok uzun bir dansa yetecek kadar."</p>

  <p>Austin gülümseyerek telefonu kapattı. "Kontrol kabininden arayan Joe'ydu. Yakında iniyoruz."</p>

  <p>Therri geniş gözlem pencerelerinden aşağıdaki ışık desenine baktı. "Çok güzel. Bu geceyi hiç unutmayacağım. Ama zeplini akşam yemeği için nasıl ayarladığını söyler misin?"</p>

  <p>"Birkaç bağlantımı kullandım. Almanlar Kuzey Kutbu'na inen ilk gemilerini hemen geri almak istediler. Zeplinin Kanada'dan Washington'a geldiğini öğrenince deneyimli bir pilotun hizmetini önerdim, karşılığında da birkaç saat için yemek odasını rezerve ettim. Rahatsız edilmeden yemek yemenin tek yolu bu gibiydi." Saatine baktı. "Pilot bir dans için zamanımız olduğunu söylüyor."</p>

  <p>"Buna bayılırım."</p>

  <p>Masadan kalktılar, Austin kolunu uzattı, loş dans pistine çıktılar. Austin pikabı açtı, hoparlörden Glenn Miller Orkestrası'nın yumuşak nağmeleri içeriyi doldurdu. "Biraz geçmişe ait müzik dinleyelim istedim."</p>

  <p>Therri pencereden Doğu Sahili'nin geniş bir alana yayılan ışıklarına baktı. Austin'e dönüp, "Bu olağanüstü akşam için çok teşekkür ederim," dedi.</p>

  <p>"Henüz bitmedi. İndikten sonra evimde bir içki içebiliriz. Akşamın neler getireceğini kim bilebilir?"</p>

  <p>"Oh, ben nereye gideceğini çok iyi biliyorum," dedi hülyalı bir gülümsemeyle.</p>

  <p>Austin ona sarılıp kokusunu içine çekti ve yerden çok yukarıda, yıldızların arasında dans ettiler.&nbsp;</p>
</body>
</html>
