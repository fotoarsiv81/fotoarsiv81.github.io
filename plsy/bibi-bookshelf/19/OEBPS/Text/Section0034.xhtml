<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 id="sigil_toc_id_31" style="margin-bottom:0cm;margin-bottom:.0001pt;text-align:justify"><a name="_Toc356509010">30</a></h2>

  <p>Tek motorlu deniz uçağı alçaktan uçarken uçsuz bucaksız Kanada yaban hayatının yanında bir oyuncak gibi kalıyordu. Therri Weld pilotun yanındaki yolcu koltuğunda oturuyordu. Her biri uçağın karnını yırtabilecek kadar keskin ve sivri ağaç tepelerini rahatça görebiliyordu.</p>

  <p>Uçuşun ilk bölümünü parmak eklemlerinin sıkmaktan bembeyaz olduğu bir dehşet içinde geçirmişti. Kokpitte asılı duran bir çift zarı gördüğünde pek güven duymamıştı, ama yolculuk sorunsuz ilerlemeye başlayınca Bear adındaki iriyarı, kır saçlı pilotun ne yaptığını biliyor olduğunu düşünmeye başlamıştı.</p>

  <p>"Buraya pek sık gelmem," diye bağırdı Bear motor homurtusunu bastırmak için. "Balık tutmak ve avlanmak için gelen 'sporcular'ın çoğu için çok uzak burası. Onların konforsuz hayattan anladıkları su tesisatı olan kulübelerde kalmaktır." Bear ön camdan özelliksiz bölgeyi işaret etti. "Looking Glass Gölü'ne geliyoruz. Aslında birbirine bağlı iki göldür orası. Yerliler İkizler der, ama gerçekte biri diğerinden daha büyüktür. Birkaç dakika içinde ineceğiz."</p>

  <p>"Ben ağaçlardan başka bir şey görmüyorum," dedi, pilotun arkasında oturan Marcus Ryan.</p>

  <p>"Evet, bu bölge ağaçlarla kaplıdır," dedi Bear, neşeli bir gülümsemeyle. Therri gülümsedi, ama içten değildi. Ben Nighthawk yanlarında olsa kendini çok daha güvende hissedecekti. Dairesini aramış, ama yanıt alamamıştı. Tekrar denemek istemişti, ama Marcus acele ettirmişti.</p>

  <p>"İstersen geri çekilebilirsin," demişti Ryan. "Chuck ve ben yalnız gidebiliriz, ama acele etmeliyiz, çünkü uçak bizi bekliyor." Ryan kendisini almadan önce hazırlanacak çok az zamanı olmuştu Therri'nin. Kısa bir süre sonra Sea Sentinel’in eski birinci subayı Chuck Mercer'la DN yönetici jetine biniyorlardı. Gemisi denizin dibinde olduğu için Chuck biraz hareket görmek için çok hevesliydi.</p>

  <p>Therri, Ryan'ın stratejisini yolda belirlediğine inanmasa çok daha hevesli olabilirdi. Ben'in sayesinde Ryan nereye gideceğini biliyordu. Ben ona gölün adını ve yerini söylemişti. Hatta Bear'ın adını veren de Ben'di.</p>

  <p>Pilot eskiden uyuşturucu kaçakçısıydı ve para tamamsa soru sormadan çalıştığı biliniyordu. Marcus yerli kültürde bir belgesel çekeceklerine ve Ben'in köyünü kimse kendilerini görmeden izlemek istediklerine dair uydurma hikâyeyi anlatmasını umursamamıştı bile.</p>

  <p>Bear genellikle ketumdu, ama herkesin geçmişini bildiği bir toplumda yaşadığı için daha kayıtsız olmaya başlamıştı. Uçağa yakıt doldururken DN için iş yapacağına dair birkaç şey kaçırmıştı ağzından. Keskin kulakların dinlemekte olduğunu ya da dost olmayan gözlerin uçağın iç kesimlere doğru yol alışını seyrettiğini bilemezdi.</p>

  <p>Birden karşılarında göl belirdi. Therri öğleden sonra güneşinin eğimli ışınlarında parlayan göle baktı. Birkaç saniye sonra uçak sanki bir hava boşluğuna girmiş gibi sarsıldı. Therri yüreğinin ağzına geldiğini hissetti, ardından uçak alçalıp hafif bir açıyla gitmeye başladı. Uçağın flatörleri suya hafifçe dokundu, az sonra da uçak suyun içinde yavaşlayıp durdu.</p>

  <p>Bear kıyıya doğru sürdü uçağı. Uçak birkaç metre genişliğinde ve sert bir eğimi olan sahile yanaşınca kokpitten bir flatörün üstüne atladı, sonra beline kadar gelen suya girdi. Halatı bir metal parçasına bağladı, diğer ucunu omzunun üstünden alıp uçağı kıyıya doğru çekti. Bir ağaç kütüğüne bağladıktan sonra diğerlerinin büyük bir paketi ve birkaç küçük paketi indirmelerine yardım etti. En büyük paketi açıp bir CO<sub>2</sub> kapsülünün yardımıyla iki buçuk metre uzunluğundaki şişme botu hızla şişirdiler. Ryan aküyle çalışan sessiz, dıştan takmalı motoru test ederken Bear ellerini kalçalarına koymuş ilgiyle seyrediyordu.</p>

  <p>"Yarın dönerim," dedi. "Bana ihtiyacınız olursa telsiziniz var. Kıçınızı kollayın."</p>

  <p>Uçak gölün ucuna kadar gitti, havalanıp geldiği yöne doğru uçmaya başladı. Therri, Ryan ve Mercer'ın kutuları kontrol ettikleri yere gitti. Mercer bir blok C-4 patlayıcısının paketini açıp fünyeleri kontrol etti.</p>

  <p>"Tıpkı eski günlerde olduğu gibi."</p>

  <p>"Bu işi yapmayı istediğine emin misin, Chuck?"</p>

  <p>"Bunu bir İzlanda balina gemisini nerdeyse tek eliyle batıran birine mi söylüyorsun?"</p>

  <p>"Bu birkaç yıl önceydi. Artık yaşlandık."</p>

  <p>Mercer fünyeye dokundu. "Bir düğmeye basmak fazla enerji gerektirmez. Gemimiz için bu kadarını borçluyum bu piç kurularına." Oceanus'un gemilerine, Sea Sentinel ile aynı tersanede bakım yapıldığını ve SS'ye orada sabotaj yapılmış olabileceğini öğrendiğinden beri öfkeden köpürüyordu.</p>

  <p>"Josh'ı da unutamayız," dedi Ryan.</p>

  <p>"Josh'ı unutmuyorum. Ama bu işin başka bir yolu olmadığına emin misin?" diye sordu Therri.</p>

  <p>"Keşke olsaydı," dedi Ryan. "Sert oynamamız gerekiyor."</p>

  <p>"Bir şey yapmanın gerektiği konusunda değil, kullandığımız yol konusunda itiraz ediyorum. Ya Ben'in halkı? Onların hayatlarını riske atıyorsun."</p>

  <p>"Esas hedefimizden sapamayız. Kontrolden çıkmadan önce bu iğrençliği durdurmalıyız."</p>

  <p>"İğrençlik mi? Beni korkutuyorsun, Marcus. Bir peygamber gibi konuşuyorsun."</p>

  <p>Ryan'ın yüzü kızardı, ama kendini tuttu. "Ben'in halkına dolaylı bir zarar gelmesine yol açmayacağım. Oceanus küçük armağanlarımızla o kadar meşgul olacak ki başka bir şey yapamayacak. Her neyse, burada işimiz biter bitmez yetkilileri çağıracağız zaten."</p>

  <p>"Ben'in halkını öldürmek için birkaç makineli tüfek yeter. Neden dışardan yardımı şimdi çağırmıyoruz?"</p>

  <p>"Çünkü bunun için zaman gerekir ve o da bizim elimizde yok. Arama emirleri ve yasal süreçten söz ediyoruz. Atlı polis devreye girene kadar köylüler çoktan ölmüş olur." Durakladı. "Unutma, NUMA'yı bu işe sokmaya çalıştım, ama Austin reddetti."</p>

  <p>Therri düş kırıklığı içinde alt dudağını ısırdı. Ryan'a karşı sadakati büyüktü, ama eleştirilemez de değildi.</p>

  <p>"Kurt'e yüklenme hemen. O olmasaydı şimdi Danimarka hapishanelerinde sardalya yiyor olurdun."</p>

  <p>Ryan kocaman gülümsedi. "Haklısın. Haddimi aştım. Ama hâlâ Bear'ı çağırıp seni buradan götürmesini isteyecek zamanımız var."</p>

  <p>"Asla, Ryan."</p>

  <p>Mercer sırt çantalarını organize etme işini tamamlamıştı. Tabanca kılıfını takıp bir tane de Ryan'a uzattı. Therri silah almayı reddetti. Malzemelerini şişme botun içine koyup botu suya ittiler. İçine binip motoru çalıştırdılar. Alçak sesli bir uğultuyla çalışan bot onları yavaş, ama yeterli bir hızda götürüyordu. Bir kanaldan geçip daha büyük göle girdiklerinde bile kıyıdan fazla uzaklaşmamışlardı.</p>

  <p>Ryan Ben'in verdiği bilgilerin not edildiği topografik bir harita kullanıyordu. Bir yerde botu durdurup dürbünüyle gölün karşı kıyısına baktı. Rıhtım ve birkaç sandal görebiliyordu, ama Nighthawk'in tarifine uyan bir yapı yoktu.</p>

  <p>"Çok garip. Bir kubbe filan görmüyorum. Ben onun ağaçların üstünde yükseldiğini söylemişti."</p>

  <p>"Ne yapacağız şimdi?" diye sordu Therri.</p>

  <p>"Ben'in köyüne gidip orada bekleyeceğiz. Sonra gölü geçip kartvizitlerimizi en fazla zararı verecekleri yerlere bırakıp zamanlayıcıyı sabahın geç saatlerine ayarlayacağız."</p>

  <p>Tekrar yola koyuldular. Meydanı ve Ben'in köyünü oluşturan bir düzine kadar evi gördüklerinde güneş ağaçların arkasında batıyordu. Ortalıkta ölüm sessizliği vardı, yalnızca ağaçların belli belirsiz hışırtısı ve kıyıya vuran dalgaların şapırtısı sessizliği bozuyordu. Kıyıdan elli metre kadar açıkta durup gece dürbünleriyle köyü kontrol ettiler. Hiçbir şey görmeyince kıyıya yanaşıp sahile çıktılar.</p>

  <p>Ryan dikkatli, evleri ve dükkânı kontrol etmelerinde ısrarlıydı. Köy Ben'in tarif ettiği gibi boştu. Onlar bir şeyler yiyene kadar göldeki mavi-siyah parıltı ve karşı kıyıdaki ışık noktaları hariç karanlık iyice basmıştı. Diğerleri uyurken sırayla nöbet tuttular. Gece yarısı civarında hepsi uyanık ve hareket etmeye hazırdı. Botu suya sokup ittiler.</p>

  <p>Gölün yarısında Ryan dürbünüyle bakıp, "Tanrım!" dedi.</p>

  <p>Gölün karşısındaki gökyüzü aydınlıktı. Dürbünü Therri'ye uzattı, ama Therri ağaçların arasından yükselen yeşilimsi mavi yapıyı çıplak gözle bile görebiliyordu. Sanki uzaydan inmiş gibiydi.</p>

  <p>Ryan, Mercer'a dümeni iskeleden uzağa kırmasını söyledi. Birkaç dakika sonra kıyıya vardılar, botu sahile çıkarıp üzerini çalılarla örttüler. Sonra sahil boyunca iskeleye doğru yürümeye başladılar. Birkaç yüz metre sonra içeriye dönerek Ben ve Josh Green'in zeplin hangarına varmak için kullandıkları yola geldiler. Ben'in tarif ettiği çamurlu yol o zamandan beri düzeltilip asfaltlanmıştı.</p>

  <p>Belirli bir bina arıyorlardı ve pompa sesleriyle uğuldayan bir yapıda aradıklarını buldular. Mercer minik kaynak aletiyle asma kilitleri çarçabuk açtı.</p>

  <p>Büyük cam tanklar binanın bir yanından diğerine uzanıyordu. İçerideki hava ağır balık kokusu ve motor uğultusuyla yoğunlaşmıştı. Oda yarı karanlıktı, ama camların arkasında iri soluk renkli şekillerin hareket ettiği görünüyordu. Mercer hemen işe girişti. C-4 patlayıcı paketlerini stratejik yerlere yerleştirdi, çamurumsu patlayıcıyıp atlamanın en çok tahribatı yaratacağı pompaların ve elektrik devrelerinin etrafına sıvadı. Geriye kalanı da tankların üstüne koydu.</p>

  <p>Hızla çalışıp zamanlayıcıları da ayarladılar. Bütün işleri otuz dakika sürmüştü. Yalnızca uzakta hareket eden birilerini görüyorlardı, ama Ryan şanslarını zorlayacak değildi. Yine kimseyle karşılaşmadan kıyıya gittiler. Ryan bir huzursuzluk hissetmeye başlamıştı, ama devam etti. Eğer her şey planladığı gibi giderse Bear büyük patlamadan hemen önce alacaktı onları.</p>

  <p>Ne yazık ki her şey planladığı gibi gitmedi. Birincisi botları kayıptı. Karanlıkta mesafeyi yanlış hesapladıklarını düşünerek Ryan kendisi orada nöbet tutarken diğerlerini sahil boyunca botu aramaya gönderdi. Beş dakika geçmiş ve geri dönmemişlerdi. Peşlerinden gidince Mercer ve Therri'yi yan yana durmuş göle bakarken gördü.</p>

  <p>"Buldunuz mu?" diye sordu.</p>

  <p>Yanıt yoktu. Hareketsiz duruyorlardı. Biraz yaklaşınca bunun nedenini anladı. Bilekleri telle arkadan bağlanmış, ağızlarına bant yapıştırılmıştı. Ryan arkadaşlarını kurtaramadan sahildeki çalılar patlarcasına açıldı ve bir düzine iriyarı adam dışarı fırladı.</p>

  <p>Bir adam gelip Ryan'ın silahını aldı, diğeri yaklaşıp bir fener yaktı. Fenerin ışığıyla birlikte adamın elindeki az önce balıkhaneye yerleştirdikleri fünyelerden biri sallanıyordu. Adam patlayıcıları suya fırlatıp feneri kendi yüzüne tuttu. Ryan böylece adamın kabak fenere benzer çiçek bozuğu yüzünü ve korkunç sırıtışını görebildi.</p>

  <p>Belinden beyaz saplı bir bıçak çıkarıp Ryan'ın çenesinin altına bastırdı, bir damla kan yere damladı. Sonra yabancı bir dilde bir şeyler söyleyip bıçağı yerine soktu. Hep birlikte zeplin hangarına doğru yürümeye başladılar.</p>
</body>
</html>
