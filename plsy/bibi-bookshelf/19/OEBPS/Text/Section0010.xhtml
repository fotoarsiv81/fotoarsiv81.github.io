<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 id="sigil_toc_id_7" style="margin-bottom:0cm;margin-bottom:.0001pt;text-align:justify"><a name="_Toc356508986">6</a></h2>

  <p>Bottaki mürettebat Austin'in sudan çıkmasını bekliyordu ve onu görür görmez sürüden kaçmış bir buzağı gibi yakaladılar. Birkaç dakika içinde tekrar geminin güvertesindeydi. Becker ve Kaptan Larsen'a durumu anlattı.</p>

  <p>"Sevgili Tanrım," dedi Becker. "Ne korkunç bir ölüm şekli. Hükümetim cesetleri aileleri için çıkarmada hiçbir masraftan kaçınmayacaktır."</p>

  <p>Becker'ın kötümserliği Austin'i kızdırmaya başlamıştı. "Lütfen felaket tellallığına son verin, Bay Becker. Hükümetinizin cüzdanını çıkarması gerekmez. O adamlar daha hayatta."</p>

  <p>"Ama dediniz ki..."</p>

  <p>"Ne dediğimi biliyorum. Durumları zor, ama bu ölüme mahkûm oldukları anlamına gelmiyor. Squalus denizaltı kurtarması bir günden uzun sürdü ve otuz üç kişi kurtarıldı." Kulakları yeni bir sesi algılayan Austin durakladı. Gökyüzüne bakıp gözlerini parıltıya karşı eliyle gölgeledi.</p>

  <p>"Süvariler gelmiş gibi görünüyor."</p>

  <p>Dev bir helikopter gemiye doğru alçalıyordu. Helikopterden küt burunlu, keşif balonu görünümlü bir denizaltı sallanıyordu.</p>

  <p>"Bu şimdiye kadar gördüğüm en büyük helikopter," dedi Kaptan Larsen.</p>

  <p>"Aslında, MI-26 dünyadaki en büyük helikopterdir," dedi Austin. "Otuz metreden daha uzun. Uçan vinç diyorlar ona."</p>

  <p>Becker saatlerdir ilk kez gülümsüyordu. "Lütfen bana helikopterden sarkan garip görünümlü şeyin kurtarma aracınız olduğunu söyleyin."</p>

  <p>"Sea Lamprey denizdeki en güzel araç değildir," dedi Zavala omuz silkerek. "Onu tasarlarken görünümünü işlevi için feda ettim."</p>

  <p>"Tam tersine," dedi Becker. "O çok güzel "</p>

  <p>Kaptan başını hayranlıkla iki yana salladı. "Bu ekipmanı buraya bu kadar kısa zamanda nasıl getirdiniz? Kurtarma çağrısı geldiğinde bin iki yüz mil uzaktaydınız."</p>

  <p>"Rusların işlerini büyük şekillerde yaptıklarını hatırladık," dedi Austin. "Dünyaya hâlâ birinci sınıf ülke olduklarını gösterme şansının üstüne atladılar."</p>

  <p>"Ama helikopter bu kadar kısa süre içinde onca mesafe boyunca bu aracı taşımış olamaz. Siz büyücü olmalısınız."</p>

  <p>"Bu tavşanı şapkadan çıkarmak için çok çalışmak gerekti," dedi Austin helikopterin manevra yapışını seyrederken. "Mi-26 denizaltını denizden alıp bir kara üssüne nakletti, orada çok güçlü iki Antonov N124 nakliye uçağı bekliyordu. Sea Lamprey bir uçağa bindi. Büyük helikopter ve NUMA helikopteri diğerine. Faroes'deki NATO Üssü'ne gelmek iki saat sürdü. Onlar denizaltını indirip uçmaya hazırlanırken biz de yolu hazırlamak için buraya geldik. "</p>

  <p>Helikopter biraz daha yaklaşıp havada asılı kalırken güçlü turbo makineler kaptanın yanıtının duyulmasını engelledi. Sekiz pervane kanadı ve beş kanatlı kuyruk pervanesi havayı yarıyor, altta meydana gelen rüzgâr denizde bir su krateri oluşturuyordu. Helikopter denizaltıyı çalkantılı denizin birkaç metre yukarısında bırakarak uzaklaştı. Sea Lamprey içi havayla dolu geniş dubalarla donatılmıştı. Bir an için dalgaların arasına daldı, ama sonra hemen yüzeye çıktı.</p>

  <p>Austin, kaptana ciddi hipotermiyi tedavi etmek için bir hasta bölümü hazırlatmasını tavsiye etti. Sonra bot mürettebatı onları denizaltına götürdü. Mürettebat dubaları çıkardı. Denizaltı safra tanklarından hava çıkararak mavi-siyah yüzeyin altına gömüldü.</p>

  <p>Sea Lamprey suda asılı kalarak iticileriyle omurgasını düzeltti. Austin ve Zavala rahat kokpitte oturuyordu. Enstrüman panelinden yayılan mavi ışık yüzlerini yıkıyordu. Zavala kontrol çubuğunu ileri doğru itti, küt pruvayı aşağıya doğru çevirdi ve araç safra tanklarındaki havayı üfleyerek alçaldı. Zavala ailesini pazar gezmesine götürüyormuş gibi doğal bir şekilde denizaltını helezonlar çizerek indirmeye başladı.</p>

  <p>Austin ışıkların ulaşabildiği noktanın ötesindeki bulanık mavimsi karanlığa baktı. "Daha önce sormaya vaktim olmadı," dedi aklına yeni gelmiş gibi. "Bu şey güvenli mi?"</p>

  <p>"Eski bir başkanın bir zamanlar söylediği gibi, 'Güvenlinin tanımına bağlı. ' "</p>

  <p>Austin homurdandı. "Soruyu yeniden sorayım. Sızıntılar ve pompalar tamir edildi mi?"</p>

  <p>"Sanırım sızıntıyı durdurdum ve safra pompaları ideal şartlarda iyi çalışıyor."</p>

  <p>"Ya gerçek şartlarda?"</p>

  <p>"Kurt, babam eski bir İspanyol atasözünü kullanırdı. 'Kapalı ağızlara hiç sinek kaçmaz.'"</p>

  <p>"Sineklerin bizim durumumuzla ne ilgisi var?"</p>

  <p>"Hiçbir ilgisi yok," dedi Zavala. "Yalnızca konuyu değiştirmemiz gerektiğini düşündüm. Belki safra kontrolleriyle ilgili sorun yok olur." Araç son çare kurtarma sistemi olarak inşa edilmişti. Lazerleri batık gemide bir delik açtıktan ve denizaltı oradan uzaklaştıktan sonra su içeri hücum edecekti. Deliği tıkamanın bir yolu yoktu. Bütün tayfaların bir kerede kurtarılması gerekiyordu. Bu araç pilot ve yardımcı pilot dahil sekiz kişiyi taşımak için yapılmış bir prototipti. Kruvazördeki on üç adam da alınırsa limiti beş kişiyle aşmış olacaklardı.</p>

  <p>"Kafamdan sayıları geçiriyordum," dedi Austin. "Adam başı yetmiş kilo desek ağırlığımız bir tonu geçecek. Lamprey'e bir emniyet sınırı inşa edildi, bu yüzden sakat safra tankları dışında büyük bir sorun olmayacak."</p>

  <p>"O da sorun değil, ana pompa çalışmazsa destek pompamız var, Sea Lamprey'i tasarlarken Zavala yaygın uygulamayı takip ederek gereğinden fazla sistem inşa etmişti. "Mürettebatın bazıları ölmüş olabilir."</p>

  <p>"Ben de bunu düşünüyordum," dedi Austin. "Cesetleri aşağıda bıraksak emniyet sınırımızı artırmış oluruz, ama ben aşağıdaki herkesi almadan yukarı çıkmayacağım. Ölü ya da diri."</p>

  <p>İki adam korkunç olasılıkları düşünürken kokpitte bir sessizlik oldu. Duyulan tek ses derinliklere inen çirkin aracın elektrikli motorlarından gelen uğultuydu. Az sonra kruvazörün yanındaydılar. Austin, Zavala'yı giriş noktasına götürdü. Denizaltının ön tarafı çelik plakalara çarparken tok bir ses çıktı. Elektrikli pompa motorini uğuldadı ve denizaltı çeliğe vakumlanmış bir şekilde olduğu yerde kaldı.</p>

  <p>Sert, ama sentetik bir malzemeden yapılma kaçış tüneli uzatıldı Sekiz yatay ve dikey itici, akıntıya göre aracın hareketini izleyen bilgisayarların talimatıyla aracı dengede tutuyordu. Enstrümanlar yapışmanın tamamlandığını gösterdi. Normalde, patlayıcı fünye aramak için ince bir sonda gövdeye nüfuz ederdi.</p>

  <p>Alıcılar yapışma noktasındaki basıncı ölçerek vakumu sabit tutuyordu. Girişin güvenli olduğunu gösteren sinyalle birlikte Austin küçük bir hava tankını ve dalış regülatörünü takarak hava kilidinden dışarı çıktı. Contanın etrafında hafif bir sızıntı vardı, ama endişelenecek bir şey değildi bu. Kaçış tünelinden tırmanmaya başladı.</p>

  <p>Kruvazörde kaptan ve mürettebat ölüme benzer bir uykuya dalmıştı. Kaptan dev bir ağaçkakanın sesiyle soğuk uykusundan uyandı. Kahrolası kuş! Beyninin bir kısmı sesin kaynağına küfrederken diğeri otomatik olarak analiz ediyor, her biri bir harfi temsil eden tanıdık darbe gruplarını anlamaya çalışıyordu.</p>

  <p>MERHABA</p>

  <p>Hemen feneri yaktı. Sesi şef de duymuş ve gözleri yağda yumurta kadar irileşmişti. Kaptanın kasılmış parmakları yanındaki keskiyi aradı ve yavaşça geminin gövdesine vurdu. Sonra bir daha, biraz daha güçlü bir şekilde.</p>

  <p>Yanıt aciliyet taşıyordu.</p>

  <p>UZAKLAŞIN</p>

  <p>Söylemesi yapmaktan daha kolay, diye düşündü kaptan. Petersen şefe geminin duvarından uzak durmasını söyleyip ranzasından indi. Yerde emekleyerek diğer adamlara uzaklaşmalarını söyledi. Sırtını dolaba dayayarak ne beklediğini bilmeden sonsuz gibi gelen bir süre için oturdu.</p>

  <p>Austin Lamprey'e geri döndü. "Görev tamamlandı," dedi.</p>

  <p>Konserve kutusunu açıyorum, dedi Zavala. Kesme lazerlerinin düğmesine bastı. Lazerler beş santimlik metal deriyi bir portakal kabuğunu soyar gibi kolayca kestiler. Bir monitör kesme işlemini ve parlak kırmızı lazerleri gösteriyordu. İş bitince lazerler otomatik olarak kapandı.</p>

  <p>Petersen soluk pembe dairenin koyulaşarak parlak kırmızı turuncuya dönüşmesini seyrediyordu. Yüzüne çarpan sıcaklık çok hoşuna gitti. Gövdenin o bölümü kabinin içine düşerken tok bir tangırtı duyuldu. Açık daireden içeri giren parlak ışığa karşı gözlerini kısması gerekti.</p>

  <p>Kaçış tünelinden buhar yükseliyordu ve açıklığın kenarları lazer kesiciler yüzünden hâlâ sıcaktı. Austin özel olarak yapılmış merdiveni dairenin kenarından sarkıtarak başını uzattı.</p>

  <p>"Beyler, aranızda taksi çağıran oldu mu?"</p>

  <p>Neşeli tavırlarına rağmen Austin kurtarma işleminin çok geç kalıp kalmadığını merak ediyordu. Hiç bu kadar pejmürde bir grup görmemişti. Kaptan Petersen'a seslendi. Yağla kaplı bir hayalet ileri doğru sürünerek çatlak bir sesle, "Ben kaptanım. Siz kimsiniz?"</p>

  <p>Austin gemiye inip kaptanın ayağa kalkmasına yardım etti. "Tanışma faslı beklemek zorunda. Lütfen adamlarınıza şu deliğe doğru emeklemelerini söyleyin."</p>

  <p>Kaptan emri tekrarladı. Austin açıklığın çentikli kenarlarına birkaç ıslak battaniye örttü, sonra kendi gücüyle başaramayanların oradan geçmelerine yardım etti. Petersen denizaltına emeklemeye çalışırken yere yığıldı. Austin onu iterek arkasından tırmandı. İçeri girerken Zavala'nın aceleyle yama yaptığı yerlerden suyun sızdığını gördü.</p>

  <p>Kapağı hemen arkasından kapattı. Zavala mürettebatı delikten içeri çekerken kontrolleri otomatiğe almıştı. Hantal dalgıç giysisi bu işi hiç kolaylaştırmıyordu. Adamların hepsinin hayatta olması bir mucizeydi. Şaşırtıcıdır ki bir kısmı kendi başına denizaltına binmeyi başarmıştı. Denizaltının yolcu bölümünde aracın boyunca arada dar bir koridorun olduğu iki minderli bank uzanıyordu. Gemiden kurtarılan adamlar ya banklara sıkışmış ya da Tokyo metrosundaki insanlar gibi koridorda ayakta duruyordu.</p>

  <p>"Birinci sınıf yerimiz olmadığı için üzgünüz," dedi Austin.</p>

  <p>"Şikâyetimiz yok," dedi kaptan. "Adamlarım bunun daha önceki yaşama koşullarımızdan daha iyi olduğu konusunda aynı fikirde olacaklardır."</p>

  <p>Mürettebat yerleştikten sonra Kurt kokpite döndü. "Contanın etrafında biraz sızıntı var," diye bildirdi.</p>

  <p>Zavala bilgisayarın çizdiği denizaltına ait diyagramı gösterdi. "Birazdan daha fazlası var. O halkalı conta biz hava kilidini kapattıktan bir saniye sonra patlak bir lastik gibi söndü."</p>

  <p>Teleskopik kaçış tüpünü geri çekti, denizaltını ölü gemiden ayırıp geri çekildi. Parlak ışıkların altında lazerlerin kestiği kaçış deliği kolayca görülüyordu. Enkazdan uzaklaştıktan sonra safra pompalarını çalıştırdı. Elektrikli motorlar alçak sesli bir uğultuyla harekete geçti, yalnız ön sağdaki pompa çöp öğütücüsüne düşen bir çatal gibi ses çıkarıyordu. Bir safra tankında hâlâ su vardı ve diğerleri sıkıştırılmış havayla dolu olduğu için denizaltının dengesini bozuyordu.</p>

  <p>Sea Lamprey de diğer denizaltılar gibi hareket ediyordu; dalmak için safra tanklarını suyla dolduruyor, yükselmek için hava pompalıyordu. Bilgisayar dikey iticilere daha fazla güç vererek bu durumu telafi etmeye çalıştı. Denizaltı burnu aşağıya doğru yalpaladı ve vantilatörlerden sıcak metal kokusu yayıldı. Zavala tanklara tekrar su doldurdu ve Lamprey az çok dengelendi.</p>

  <p>Austin enstrüman paneline bakıyordu. Şematik arıza bulucu panelinde bir ışık yanıp sönüyordu. Aracın beyni olarak iş gören bilgisayarı kontrol etti. Arıza sistemi, uyarı ışığının gerçek bir mekanik sorun yüzünden yandığını gösteriyordu. Yeni ekipmanla ortaya çıkan ve büyük olasılıkla kolayca onarılabilecek olan bir arızaydı bu. Ama bu bir test dalışı değildi; derin sularda gerçekleştirdikleri bir dalıştı. Bir başka ışık daha yanıp sönmeye başladı.</p>

  <p>"İki ön motor da gitti," dedi Austin. "Destek pompalarını çalıştırsan iyi olacak."</p>

  <p>"Onlar zaten destek pompalarıydılar," dedi Zavala.</p>

  <p>"Yedek sistemler de bu kadar olur. Sorun ne?"</p>

  <p>"Bu şeyi kaldırabilirsem hemen söyleyeceğim."</p>

  <p>"Etrafta hiç tamirhane görmüyorum ve zaten kredi kartım da yok yanımda."</p>

  <p>"Babamın dediği gibi, 'İnatçı bir katırı harekete geçirmek için gereken tek şey bir dinamit lokumudur.'"</p>

  <p>NUMA koridorlarında Austin, terslikler karşısında serinkanlı bir inatçılık göstererek saygın bir şöhret kazanmıştı. Çoğu insan kesin felaket karşısında akıllılık ederek kaçardı; Austin ise felaketlerle sükûnetle yüzleşirdi. Hâlâ hayatta oluşu olağanüstü bir beceriklilik ve şans bileşimine sahip olduğunu gösteriyordu. Zorluklara onunla birlikte dayanmak zorunda kalanlar iyi şeyleri tesadüfen buluverme şansını ürkütücü bulurlardı. Austin onların yakınmalarına daima kayıtsız kalırdı. Ama şimdi Joe ona kendi ilacını tattırıyordu. Austin dudaklarını sıkıca birbirine bastırarak gergin bir şekilde gülümsedi, parmaklarını başının arkasında kenetleyerek arkasına yaslandı.</p>

  <p>"Bir planın olmasa bu kadar rahat olmazdın," dedi Austin.</p>

  <p>Zavala ortağına abartılı bir şekilde göz kırparak boynunda asılı duran iki dişli anahtarı çıkardı. Konsolun ortasındaki küçük bir metal kapağı açarak anahtarı yerleştirdi. "Bu anahtarı çevirip yanındaki küçük düğmeyi açtığımda üçüncü yedek sistem devreye girecek.</p>

  <p>Patlayıcı yükleri bütün safra tanklarını üfleyecek ve yükseleceğiz. Zekice, hı?"</p>

  <p>Biz uçarak sudan çıkarken Thor tepemizdeyse pek zekice olmayacak. Onu da kendimizi de batırırız."</p>

  <p>"Eğer kendini daha iyi hissetmeni sağlayacaksa şu düğmeye bas. Yüzeye bir uyarı şamandırası gönderir. İşaret fişekleri, ıslıklar. Her şey."</p>

  <p>Austin düğmeye bastı. Şamandıra denizaltıdan yükselirken bir foşşş sesi duyuldu. Yolculara sıkı tutunmalarını söyledi.</p>

  <p>Zavala yüzünde oğlan çocuklarına has bir sırıtmayla başparmağını yukarı doğru kaldırdı.</p>

  <p>"Yukarı çıkıyoruz!"</p>

  <p>Düğmeye bastı, sıkıca tutundular. Artık bir tek Zavala'nın alçak sesle ettiği İspanyolca küfürler duyuluyordu. "Düğme işe yaramadı," dedi mahcup bir gülümsemeyle.</p>

  <p>"Durumumuzu bir özetleyeyim. Suyun yüz metre altındayız, kapasitemizin üstünde yüklüyüz, kabin yarı ölü denizcilerle dolu ve panik düğmesi işe yaramıyor."</p>

  <p>"Özetlemede çok başarılısın, Kurt."</p>

  <p>"Teşekkürler. Ama durumumuzu biraz daha açayım. Öndeki iki tankımız suyla dolu, arkadakiler ise boş ve bu da doğal batmazlık anlamına geliyor. Lamprey'i hafifletmenin bir yolu var mı?"</p>

  <p>"Bağlantı tüpünü atabilirim. Yüzeye çıkarız, ama pek hoş olmaz."</p>

  <p>"Fazla alternatifimiz yok gibi görünüyor. Yolcularımıza sıkı tutunmalarını söyleyeyim."</p>

  <p>Austin duyurusunu yaptı, kemerini takıp işaret verdi. Zavala işlerin yolunda gitmesini umut ederek kurtarma tüpünü patlattı. Bu bölme, denizaltının kurtarma bölgesinden acil olarak kaçması gereken durumlar için önlem olarak ana parçadan ayrılabilir olarak yapılmıştı. Baskılanmış bir patlama oldu ve denizaltı yalpaladı. Arka tanklardaki su dışarı atılırken Sea Lamprey otuz metre yükseldi, sonra bir metre, ardından metrelerce. Bu gelişme başta dayanılmaz derecede yavaştı, ama araç yükseldikçe hız kazanıyordu. Kısa süre sonra yüzeye doğru hızla ilerlemeye başladı.</p>

  <p>Sea Lamprey'in önce kıç tarafı çıktı yukarı ve etrafa beyaz köpükler saçtı. Araç deli gibi sallanıyor, içindekileri karıştırıcıdaki bir zar gibi sallıyordu. Uyarı şamandırasının ses ve ışık gösterisiyle telaşlanan küçük botlar ileri atılıp mürettebatı aracı az çok yatay pozisyonda tutan dubaları taktı.</p>

  <p>Thor araca bir ip atıp Sea Lamprey'i vincin güverteye çekebileceği bir yakınlığa çekti. Kapak açılır açılmaz tıbbi personel denizaltının üstüne üşüştü. Kruvazörden kurtulanlar birer birer çıkarıldı, sedyelere konup kendilerini karadaki hastaneye götürmek üzere bekleyen MediVac helikopterlere taşındı. Austin ve Zavala denizaltıdan çıkana dek güverte neredeyse boşalmış gibiydi. Geriye kalan bir avuç tayfa da kendilerini tebrik ettikten sonra ortadan kayboldu.</p>

  <p>Zavala neredeyse boş olan güverteye baktı. "Bando takımı yok mu?"</p>

  <p>Kahramanlık kendi başına bir ödüldür, dedi Austin ahkâm keser bir şekilde. "Ama biri teklif etse bir kadeh tekilaya hayır demezdim."</p>

  <p>"Ne tesadüf. Çantamda bir şişe içki var. Birinci sınıf."</p>

  <p>"Kutlamayı ertelememiz gerekecek. Bay Becker bize doğru geliyor."</p>

  <p>Mutluluğu yüzünden okunan Danimarkalı bürokrat yanlarına geldi. Ellerini sıkıp NUMA ekibinin sırtını sıvazladı ve bol bol övgü sözleri sarf etti.</p>

  <p>"Beyler, size çok teşekkür ederim," dedi nefes nefese. "Danimarka size teşekkür ediyor. Dünya size teşekkür ediyor!"</p>

  <p>"Bizim için bir zevkti," dedi Austin. "Sea Lamprey'i gerçek şartlarda test etme fırsatı verdiğiniz için teşekkürler. Rus helikopteri nakliye uçaklarıyla birlikte NATO Üssü'nde bekliyor. Onları arayıp birkaç dakika içinde gidebiliriz."</p>

  <p>Becker'ın yüzü her zamanki işadamı somurtkanlığına büründü hemen. "Bay Zavala gitmekte özgür, ama korkarım siz gezinizi biraz ertelemek zorunda kalabilirsiniz. Kruvazör kazasını incelemek üzere oluşturulan özel bir soruşturma mahkemesi yarın Torshavn'da bir duruşma yapacak. Sizin de ifade vermenizi istiyorlar."</p>

  <p>Nasıl bir yardımım olur bilemiyorum. Batma olayını görmedim.</p>

  <p>"Ama Erikssoría iki kez daldınız. Tahribatı ayrıntılarıyla anlatabilirsiniz. Davamıza yardımı olur." Austin'in yüzündeki kuşkuyu görünce, "Korkarım duruşma tamamlanana kadar adada konuğumuz olmanızda ısrar etmek zorundayız. Neşelenin. ABD Büyükelçiliği konuğumuzdan haberdar edildi ve bu bilgiyi NUMA'ya da iletecek. Kalacağınız yeri ayarladım. Aslında aynı otelde kalacağız. Ada çok güzeldir ve geminize katılmanız yalnızca bir iki gün gecikecek."</p>

  <p>"Benim için sorun yok, Kurt," dedi Zavala. "Lamprey'i Beebe'ye, götürüp testleri toparlarım."</p>

  <p>Austin'in gözleri öfkeyle parladı. İşgüzar, küçük bir hükümet görevlisinin ne yapacağını söylemesinden hoşlanmazdı. Sesindeki kızgınlığı gizlemeye çalışmadı. "Görünüşe göre konuğunuz olacağım, Bay Becker." Zavala'ya döndü. "Kutlamayı ertelememiz gerekecek. NATO Üssü'nü arayıp işleri harekete geçiririm."</p>

  <p>Kısa süre sonra dev Rus helikopteri havayı doldurdu. Sea Lamprey'in altına bir askı bağlandı ve helikopter aracı geminin güvertesinden kaldırdı. Sonra Zavala NUMA helikopteriyle havalanıp denizaltını geri dönüş yolculuğu için nakliye uçağına yüklenecek olan üsse doğru takip etmeye başladı.</p>

  <p>"Bir şey daha var," dedi Becker. "Mahkemede kanıt olarak gerek duyulabilir diye o olağanüstü giysiyi de gemide bırakmanızı rica ediyorum. Gerek duyulmazsa istediğiniz her yere memnuniyetle gönderirim."</p>

  <p>"Benim bir dalış daha yapmamı mı istiyorsunuz?"</p>

  <p>"Belki. Üstlerinizden izin alacağım tabi."</p>

  <p>"Tabi," dedi Austin. Konuşamayacak kadar yorgundu. Kaptan gelerek kendilerini anakaraya götürecek olan teknenin hazır olduğunu bildirdi. Austin bu Danimarkalı bürokratla gerekenden daha uzun zaman geçirmeye hiç hevesli değildi. "Sizin için de uygunsa karaya yarın çıkacağım. Kaptan Larsen bu balina araştırmasıyla ilgili bazı sonuçları göstermek istiyor bana."</p>

  <p>Kaptan Austin'in gözlerindeki umutsuzluğu görüp oyununa katıldı. "Oh evet, dediğim gibi çalışmalarımızın büyüleyici olduğunu göreceksiniz. Bay Austin'i karaya sabah bırakırım."</p>

  <p>Becker omuz silkti. "Keyfinize bakın. Bana hayatımın sonuna kadar yetecek kadar zaman geçirdim denizde."</p>

  <p>Austin teknenin sahile doğru ilerleyişini seyrettikten sonra kaptana döndü. "Beni Bay Becker'dan kurtardığınız için teşekkür ederim."</p>

  <p>Larsen derin bir şekilde iç çekti. "Galiba Becker gibi bürokratlar genel düzen için çok değerliler."</p>

  <p>"Hazımda işe yarayan mide bakterisi de öyle," dedi Austin.</p>

  <p>Kaptan gülerek elini Austin'in omzuna attı. "Sanırım sırada başarılı görevinizin içkiyle kutlanması var."</p>

  <p>"Sanırım haklısınız," dedi Austin.</p>
</body>
</html>
