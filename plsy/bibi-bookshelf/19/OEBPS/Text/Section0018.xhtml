<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 id="sigil_toc_id_15" style="margin-bottom:0cm;margin-bottom:.0001pt;text-align:justify"><a name="_Toc356508994">14</a></h2>

  <p>Sahil boyunca yatı izleyen, Skaalshavn Limanı'nın bin metre yukarısındaki Bell 206 Jet Ranger helikopteri havada asılı durup Wescam yüksek çözünürlüklü kamerasını kıyıya doğru gitmekte olan motorlu tekneye odakladı. Pilot koltuğundaki adam video ekranına bakıp tek başına bir adamın tekneden inişini seyretti.</p>

  <p>Helikopter pilotu, çıkık elmacık kemiklerinde dikey dövmeler olan üçgen suratlı bir adamdı. Kömür karası saçları alnının üstünde kesilmişti. Sıradan bir gözlemcinin bu adamı kuzey tundrasının yerlisi olarak görmesine neden olabilecek özelliklerdi bunlar. Ama normalde Eskimolarla bağdaştırılan yüz hatları çarpıtılmıştı. Hoş bir gülümsemenin yerinde acımasız, pis bir sırıtma vardı. Masum, keyifli bir ruh haliyle parlaması gereken gözler kara elmaslar kadar sertti.</p>

  <p>Kahverengimsi kırmızı cildi, sanki içindeki yozlaşma bütün deliklerinden dışarı çıkıyormuş gibi çiçekbozuğuydu. Kırık burnunun üstüne aceleyle yapıştırılan bant korkunç imajını güçlendiriyordu.</p>

  <p>"Hedef görüş alanımız içinde," dedi burnundan homurdanarak. Kökeni kuzey kutup bölgelerine dayanan antik bir dil kullanıyordu.</p>

  <p>Kokpitin altındaki bölmeye monte edilmiş kameranın elektronik sinyali mikrodalgalara dönüştürülüyor ve anında dünyanın öteki ucundaki karanlık bir odaya aktarılıyordu. Bu karanlık odadaki soluk gri gözler helikopterle aynı resmi izliyordu.</p>

  <p>"Adamı oldukça açık bir şekilde görebiliyorum," dedi gri gözlü adam. İpeksi sesi alçak ve kültürlüydü, ama bir çıngıraklı yılanın tehlikesine sahipti. "Güvenliğimizi bu kadar kolay ihlal eden bu adam kim?"</p>

  <p>"Adı Kurt Austin."</p>

  <p>Bir duraklama oldu. "Danimarkalı denizcileri batık gemiden kurtaranla aynı Austin mi?"</p>

  <p>"Evet, yüce Toonook. Ulusal Sualtı ve Denizcilik Kurumu'nda deniz mühendisi olarak çalışıyor."</p>

  <p>"Emin misin? Yalnızca bir mühendis tesislerimize girecek kadar cesur veya becerikli olamaz. Hem NUMA neden bizim operasyonumuzla ilgilensin ki?"</p>

  <p>“Bilmiyorum, ama gözcülerimiz kimliğini kesin olarak belirledi.”</p>

  <p>“Ya onu alıp adamlarımızı kovan yat? O da mı NUMA aracı?”</p>

  <p>"Bildiğimiz kadarıyla İspanyol bandıralı özel bir yat. Madrid'deki kaynaklarımızdan sahibini araştırıyoruz."</p>

  <p>"Bunun hızla yapılmasını sağla. Tesisteki en büyük tahribat raporu ne diyor?"</p>

  <p>"Bir nöbetçi öldü. Boruları onarabildik ve esas numuneleri kurtarmayı başardık."</p>

  <p>"Nöbetçi dikkatsizliği yüzünden ölmeyi hak etti. Numunelerin derhal Kanada'ya nakledilmelerini istiyorum. Deneylerimiz tehlikeye atılamayacak kadar önemli."</p>

  <p>"Evet, yüce Toonook."</p>

  <p>"Bir aptal bile neler olduğunu görebilir. Bay Austin bir şekilde Oceanus ve o kadar uygun bir şekilde ayarladığımız çarpışma arasında bir bağ kurmuş."</p>

  <p>"Bu olanaksız..."</p>

  <p>"Kanıt gözlerinin önünde, Umealiq. Benimle tartışma. Şu anda içinde bulunduğumuz durumla baş etmen gerek! "</p>

  <p>Pilot kontrollere sıkıca yapıştı, helikopterle bir kartal gibi pike yapmaya hazırdı. Acımasız gözleriyle ekrandan aşağıdaki adamın iskeleden park edilmiş arabaya doğru gidişini izledi. Birkaç saniye içinde roket fırlatabilir veya hedefi taramalı tüfek ateşiyle lime lime eder ve bu can sıkıcı adamı ortadan kaldırabilirdi. İnce dudakları zalimce bir gülümsemeyle büküldü.</p>

  <p>"Hâlâ görüş alanımız içindeyken Austin'i öldürmeli miyiz?"</p>

  <p>"Değerli burnunun intikamını almak için yanıp tutuştuğunu hissediyorum, doğru mu?" Ses alaycıydı. Yanıt beklemeden, "Başıma açtığı onca dertten sonra onu ben öldürmeliyim," dedi. "Danimarkalı denizcilerin ölmesine izin verseydi dünyanın nefreti DN'ne dönecek ve basının dikkati Oceanus'tan uzaklaşacaktı."</p>

  <p>"Hemen halledebilirim..."</p>

  <p>"Hayır! Sabırsız olma. Ölümüne gerekenden fazla dikkat çekmemeliyiz."</p>

  <p>"Boş bir kulübede kalıyor. Mükemmel bir yer olabilir. Cesedini tepeden aşağıya atarız."</p>

  <p>"O zaman hallet. Ama bir kaza gibi göster. Austin bulduklarını dünyaya açıklayamamalı. Planlarımız kritik bir aşamada."</p>

  <p>"Üsse dönüp adamları organize edeceğim. Austin'in can çekişerek ölmesini, canı bedeninden çıkıp giderken büyük bir korku ve acı yaşamasını sağlaya..."</p>

  <p>"Hayır. Bu işi bir başkasına yaptır. Senin için başka planlarım var. Numunelerin güvenle vardığından emin olmak için derhal Kanada'ya gitmelisin. Sonra Washington'a gidip yasa tasarımıza karşı çıkan senatörü ortadan kaldıracaksın. Sen ve adamların için bir kılıf hazırladım."</p>

  <p>Pilot öfkeli bir özlemle monitöre bakıp hassas bir yumru halindeki burnuna dokundu. "Nasıl isterseniz," dedi isteksizce.</p>

  <p>Elleri yükseklik kontrollerinde dolaştı ve bir süre sonra eski liman yönüne doğru hızla atıldı.</p>

  <p>Ani bir sona ne kadar yaklaştığının farkında olmayan Austin Profesör Jorgensen'in Volvo'suna oturup bir sonraki hamlesinin ne olması gerektiğini düşündü. Kulübenin uzak bir köşede olmasından dolayı tedirgindi. Kasabanın sıcak ışıklarına baktı, sonra bez çantasını alıp arabadan indi. Tek bir kişiye bile rastlamadan köye girdi, kilisenin arkasındaki eve gitti.</p>

  <p>Pia kapıda onu görünce sevinçle içeri davet etti. Günün yorgunluğu yüzünden okunuyor olmalıydı. Işığa girdiği anda Pia'nın gülümsemesi yok oldu. "İyi misin?" diye sordu sesinde endişeyle.</p>

  <p>"Bir kadeh akavit'in halledemeyeceği bir şey değil."</p>

  <p>Austin'i mutfağa yönlendirip uzun bir kadeh akavit doldurup içmesini seyretti. "Eee?" dedi sonunda. "Çok balık yakaladın mı?"</p>

  <p>"Hayır, ama Denizkızı Kapısı'nı ziyarete gittim."</p>

  <p>Pia boğulurcasına gülerek ellerini çırptı ve birkaç parmak daha likör koydu. "Biliyordum!" dedi sesinde heyecanla. "Peki mağaralar babamın anlattığı kadar harika mıydı?"</p>

  <p>Austin durgun akıntıda Denizkızı Kapısı'ndan girişini ve mağara ağındaki yolculuğunu anlatırken bir çocuk gibi dinledi. Orada daha fazla kalacağını, ama silahlı adamların kendisini kovaladığını söyledi. Faroe dilinde etkileyici bir küfür savuran Pia, "O kulübeye bu gece gidemezsin," dedi. "Gunnar artık o insanlar için çalışmadığını söylüyor, ama bence çalışıyor."</p>

  <p>"Ben de aynı şeyi düşünüyordum. Arabayı balık iskelesinde bıraktım. Belki de kasabadan ayrılmalıyım."</p>

  <p>"Tanrım, hayır! Yoldan çıkıp denize uçarsın. Hayır, bu gece burada kalıp yarın erkenden gidersin."</p>

  <p>"Bir beyefendinin geceyi evinde geçirmesini istediğinden emin misin? İnsanlar dedikodu yapar," dedi Austin kocaman bir gülümsemeyle.</p>

  <p>Gözleri çocuksu bir yaramazlıkla parlayan Pia, "Umarım," dedi.</p>

  <p>Şafaktan kısa bir süre sonra Austin uyanıp kanepeden kalktı. Pia, onun kıpırdandığını duyunca kahvaltı hazırlamak için kalkmıştı. Kocaman patatesli omlet, tütsülenmiş balık ve hamur işi yapmıştı. Sonra ona soğuk jambon, peynir ve elmadan oluşan öğle yemeği paketi hazırladı ve geri geleceğine dair söz aldıktan sonra gönderdi.</p>

  <p>Nemli sabahta iskeleye doğru giderken kasaba canlanmaya başlamıştı. Arabasının kapısını açarken işe giden birkaç balıkçı kamyonetlerinin camından ona el salladılar. O da karşılık vermek için elini kaldırınca anahtarları düştü. Anahtarları almak için eğilince burun deliklerine kimyasal koku doldu ve yumuşak lap lap sesini duydu. Dizlerinin üstüne çöküp arabanın altına baktı, koku orada daha da güçlüydü. Fren balatalarının temiz bir şekilde kesildiği yerde sıvı damlıyordu. Austin kendi kendine yavaşça homurdandı, sonra balıkçı iskelesine gidip etrafta iyi bir tamirci olup olmadığını sordu. Liman sorumlusu arayacağını söyledi ve kısa süre sonra ince uzun, orta yaşlı bir adam geldi.</p>

  <p>Tamirci hasarı inceledikten sonra Austin'e bir parça hortum uzattı. "Birisi senden hoşlanmıyormuş."</p>

  <p>"Kaza olma ihtimali yok mu?"</p>

  <p>Fazla konuşmaktan hoşlanmayan Faroeli kasabadan ayrılan yolun bir uçurumun yanından geçtiği noktayı işaret edip başını salladı. "İlk virajda kuşlarla birlikte uçuyor olurdun. Ama tamir etmek sorun değil."</p>

  <p>Tamirci frenleri çabucak tamir etti. Austin ona borcunu ödemek isteyince, adam parayı geri çevirdi. "Önemli değil, sen Pia'nın dostusun."</p>

  <p>"Bunu yapan insanlar Pia'da olduğumu biliyor olabilirler. Acaba polisle konuşmalı mıyım?"</p>

  <p>"Burada öyle bir şey yoktur. Merak etmeyin, bütün kasaba ona dikkat edecektir."</p>

  <p>Austin, ona teşekkür edip birkaç dakika sonra kasabadan çıktı. Dikiz aynasından denizin üstünde yükselen kayalara bakarken Skaalshavn'da kaldığı kısa süre içinde meydana gelen olayları zihninden şöyle bir geçirmeye başladı. Kasabayı kafasında yanıttan çok soruyla terk ediyordu. İşe iyi yanından bak, dedi kendi kendine sırıtarak. Harika arkadaşlar edinmişti.</p>
</body>
</html>
