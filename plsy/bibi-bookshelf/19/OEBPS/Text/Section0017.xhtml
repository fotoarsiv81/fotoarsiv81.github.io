<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 id="sigil_toc_id_14" style="margin-bottom:0cm;margin-bottom:.0001pt;text-align:justify"><a name="_Toc356508993">13</a></h2>

  <p>Ama Austin'in engin denizlerde ölenlerin kabrine yaptığı yolculuk kısa kesildi. Yüzeyin altına kaymadan saniyeler önce bir el uzanıp saçlarından tuttu Austin'i. Dişleri bir çift kastanyet gibi takırdıyor, kafatası saçları köklerinden çekiliyormuş gibi sızlıyordu. Sonra başka eller onu koltuk altlarından ve yakasından yakaladı. Kuyuya düşmüş bir kedi gibi öksürüp tıksırarak denizden çıkarıldı.</p>

  <p>Daha bacakları suyun üstünde sallanırken tekne harekete geçti. Jet motorunun homurtusuyla pruvası havaya kalktı, dalgaların üstünde hızla ileri atıldı. Austin bulanık bir şekilde mavi yatın yanından geçtiklerini gördü. Yarı baygın bir şekilde revir olabilecek bir yere götürüldü, ıslak giysileri çıkarıldı, sıcak havlulara sarıldı ve kaşları çatık bir adam tarafından steteskopla muayene edildi. Ardından bir saunaya sokuldu ve en sonunda el ve ayak parmaklarını oynatabilmeye başladı. İkinci bir kez daha muayene edildi ve kendisine giymesi için mavi yünlü bir kazak verildi. Görünüşe göre yaşayacaktı.</p>

  <p>Ölüme yakından yaşama dönüşü iki adamın dikkatli bakışları altında gerçekleşmişti. Profesyonel güreşçi gibi yapılı olan adamlar birbiriyle İspanyolca konuşuyordu. Gevşek bacaklarının üstünde lüks kamarasına giderken aynı koruma görevlileri kendisine eşlik etti. Onu rahat bir şezlonga yerleştirip üzerini yumuşak bir battaniyeyle örttükten sonra dinlenmesine izin verdiler.</p>

  <p>Austin yorgun bir uykuya daldı. Uyandığında bir çift koyu renk gözün kendisini seyrettiğini gördü. Adam birkaç adım ötedeki koltuğa oturmuş bir laboratuvar lametindeki numuneymiş gibi kendisini seyrediyordu.</p>

  <p>Adam Austin'in gözlerinin kıpırdadığını görünce sırıttı. "Güzel. Uyanıksınız," dedi. Sesi derin ve güçlüydü, Amerikan İngilizcesini belli belirsiz bir aksanla konuşuyordu.</p>

  <p>Adam sehpaya uzanıp gümüş kaplamalı yassı içki şişesinden Austin için bir içki doldurdu. Austin titreyen parmaklarıyla konyak kadehinin dibindeki yeşilimsi-sarı sıvıyı çevirdi, ağır kokusunu içine çekti ve büyük bir yudum aldı. Yakıcı bitki likörü boğazından aşağıya süzüldü, sıcaklığı bütün vücuduna yayıldı.</p>

  <p>Austin şişeye baktı. "Tadı antifriz olamayacak kadar güzel, ama etkisi aynı."</p>

  <p>Adam gülerek içkiden bir yudum aldı. "Green Izarra'nın sertlik derecesi yüzde yüzdür," dedi ağzını elinin tersiyle silerek. "Genellikle başparmağınızdan pek büyük olmayan kadehlerde servis yapılır. Sizin durumunuzda biraz ekstranın yararı olacağını düşündük. Yaranız nasıl?"</p>

  <p>Austin'in eli aşağıya doğru inip kaburgalarına dokundu. Gömleğinin altındaki bandajın sertliğini hissedebiliyordu. Fildişi bıçağın etini keserken gördüğü beyaz parıltıyı hatırladı.</p>

  <p>"Kötü mü?"</p>

  <p>"Bir iki santim daha olsaydı sizi denize gömüyor olurduk." Bu acımasız değerlendirmeye gülümseme eşlik etti.</p>

  <p>"Kendimi iyi hissediyorum."</p>

  <p>"Gemimin doktoru travma tedavisinde uzmandır. Size dikiş atıp yarayı dondurdu."</p>

  <p>Austin etrafına bakındı, hatıraları zihnine geri geliyordu. "Geminin doktoru mu? Bu mavi yat, öyle değil mi?"</p>

  <p>"Doğru. Adım Balthazar Aguirrez. Bu benim gemim."</p>

  <p>Aguirrez geniş göğsü ve iri elleriyle birkaç milyon değerindeki bir yatın sahibi olmaktan çok bir liman işçisine benziyordu. Geniş bir alnı, kalın siyah kaşları, güçlü bir burnu vardı. Yukarı doğru kalkık geniş ağzında doğal bir gülümseme göze çarpıyordu, çenesiyle bir granit çıkıntısını andırıyordu. Gözleri ham zeytinin morumsu-siyah rengine sahipti. Giydiği açık mavi takım Austin'e verilenle aynıydı. Kırlaşmış kalın telli saçlarının üstüne hafif yan olarak bir bere oturtulmuştu.</p>

  <p>"Sizinle tanıştığıma sevindim, Bay Aguirrez. Adım Kurt Austin. Konukseverliğiniz için teşekkür ederim."</p>

  <p>Aguirrez kemik kıran bir şekilde tokalaştı.</p>

  <p>"Sözünü bile etmeyin, Bay Austin. Konuk ağırlamaktan hoşlanırız." Koyu renk gözleri neşeyle oynaşıyordu. Ama çoğu gemiye daha geleneksel bir tarzda gelir. Biraz daha Izarra ister misiniz?"</p>

  <p>Austin eliyle hayır işareti yaptı. Zihninin açık olmasını istiyordu.</p>

  <p>"Belki biraz yemek yedikten sonra. Karnınız aç mı?"</p>

  <p>Yediği ekmek peynirden sonra oldukça acıkmıştı Austin. "Evet, şimdi siz söyleyince aklıma geldi. Bir sandviç hiç fena olmazdı."</p>

  <p>"Bir sandviçten fazlasını veremezsem iyi bir ev sahibi değilim demektir. Eğer kendinizi yeterince iyi hissediyorsanız salonda hafif bir yemek için bana katılmanızı isterim."</p>

  <p>Austin şezlongdan inip ayağa kalktı, hafif titriyordu. "İyiyim."</p>

  <p>“Harika. Size birkaç dakika veriyorum. Hazır olduğunuzda gelin.” Aguirrez ayağa kalkıp kamaradan çıktı. Austin kapalı kapıya bakıp başını iki yana salladı. Beyni hâlâ suyla doluymuş gibi geliyordu. Kan kaybı yüzünden zayıf ve güçsüzdü. Banyoya gidip aynaya baktı. Hortlak makyajı reklamı yapıyor gibiydi. Bıçaklanıp üzerine ateş açıldıktan ve havaya uçurulduktan sonra bu çok normaldi. Yüzünü önce soğuk, sonra sıcak suyla yıkadı. Elektrikli tıraş bıçağını görünce çenesindeki hafif sakalı aldı. Kamaraya geri döndüğünde konukları vardı.</p>

  <p>Daha önce kendisine eşlik eden sert yüzlü hostesleri onu bekliyordu. Bir tanesi kapıyı açıp yolu gösterdi, diğeri geride kaldı. Yürümek Austin'e bol bol egzersiz fırsatı veriyordu. Her adımla bacaklarının biraz daha güçlendiğini hissetti. Ana güvertedeki salona geldiler ve adamlardan biri Austin'e içeri girmesini işaret etti. Sonra o ve diğer adam onu yalnız bıraktı.</p>

  <p>Austin salona girer girmez şaşkınlıkla kaşlarını kaldırdı. Düzinelerce yatta bulunmuş ve dekorun hep birbirinin benzeri olduğunu görmüştü. Krom, deri ve temiz çağdaş hatlar normaldi. Ama Navarra'nın salonu bir Güney Avrupa çiftlik evinin içine benziyordu.</p>

  <p>Yumurta kabuğu beyazı duvarlar ve tavan süslü sıva kaplıydı, yerler kırmızı seramik döşeliydi. Bir duvarın içine gömülmüş büyük, taş şöminede ateş çatırdıyordu. Şöminenin üstünde Austin'in jai alai (Latin Amerika'da popüler olan, hentbola benzer bir oyun.) olduğunu sandığı bir oyunu oynayan bir adamın portresi duruyordu.</p>

  <p>Meyve resimlerinin bulunduğu bir natürmortun yanına gidip imzayı incelediği sırada, "Sanatla ilgileniyor musunuz, Bay Austin?" diyen derin sesi duydu.</p>

  <p>Aguirrez hiç ses çıkarmadan arkasından gelmişti. Austin, "Bir sanat türü olarak gördüğüm düello silahları koleksiyonum var," dedi.</p>

  <p>"Hiç kuşkusuz! Ölümcül sanat da sanattır. O Cezanne'ı geçen yıl küçük koleksiyonum için aldım. Diğer parçaları ya açık artırmalarda buldum ya da özel kaynaklardan edindim."</p>

  <p>Austin Gauginlerin, Degas'ın, Manet ve Monetlerin yanından geçti. "Küçük koleksiyon" pek çok müzede bulunandan daha genişti. Büyük fotoğraflarla dolu öteki duvara geçti.</p>

  <p>"Bunlar da mı orijinal?"</p>

  <p>"Holdinglerimden bazıları," dedi omuz silkerek. "Gemi yapım tersaneleri, çelik fabrikaları, vs." Mönüdeki yemekleri sayan sıkkın bir garson gibi çıkıyordu sesi. "Ama iş konuştuğumuz yeter." Austin'i kolundan tuttu. "Yemek hazır."</p>

  <p>Sürmeli kapılardan geçerek zarif yemek salonuna girdiler. Odanın ortasında on iki kişi için hazırlanmış oval maun bir masa duruyordu. Aguirrez beresini çıkararak mükemmel bir bilek hareketiyle odanın karşısındaki sandalyeye fırlattı. Masanın iki ucunda bulunan sandalyeleri işaret etti. İki adam yerlerini alırken nereden geldiği anlaşılmayan bir garson ortaya çıkarak uzun şarap kadehlerini doldurdu.</p>

  <p>"Bu İspanyol Rioja'yı seveceğinizi düşünüyorum," dedi Aguirrez. Kadehini kaldırdı. "Sanata."</p>

  <p>"Navarra'nın sahibi ve mürettebatına."</p>

  <p>"Çok kibarsınız," dedi Aguirrez belirgin bir onaylamayla. "Ah güzel," dedi gözleri parlayarak. "Ziyafetimizin başlamak üzere olduğunu görüyorum."</p>

  <p>Herhangi bir aperatif yoktu, bu yüzden ikisi de ana yemeğe giriştiler; lahanayla servis yapılan fasulye, biber ve domuz kaburgasıydı yemek. Austin aşçıya iltifat edip yemeğin ne olduğunu sordu.</p>

  <p>"Bunun adı alabias de tolosa," dedi Aguirrez yemeğini büyük bir hazla yutarken. "Biz Basklılar neredeyse mistik bir saygı gösteririz bu yemeğe."</p>

  <p>"Bask. Elbette. Navarra bir Bask ilidir. Sonra şu jai alai tablosu var. Ve bir de siyah bere."</p>

  <p>"Çok etkilendim, Bay Austin! Halkım hakkında çok şey biliyor gibisiniz."</p>

  <p>"Denizle ilgilenen herkes, Basklıların dünyanın en büyük kâşifleri, denizcileri ve gemi inşaatçıları olduklarını bilirler."</p>

  <p>Aguirrez ellerini çırptı. "Bravo." Austin'in şarap kadehini yeniden doldurup öne doğru eğildi. "Söyleyin bana, sizin bu denize karşı ilginiz nereden geliyor?" Yüzünde hâlâ vahşi bir gülümseme vardı, ama Austin'i delici bakışlarıyla kıpırdayamaz hale getirmişti.</p>

  <p>Austin, Aguirrez'in konuşmanın seyrini böylesine becerikli bir biçimde değiştirme şekline hayran olmuştu. Ev sahibini daha iyi tanıyana ve mavi yatın neden Oceanus balık çiftliğinin yakınlarında durduğunu öğrenene kadar kartlarını kapalı oynamak istiyordu.</p>

  <p>"Ben kurtarma uzmanıyım," dedi. "Faroe'de bir proje üzerinde çalışıyorum. Skaalshavn'a balık avlamak için geldim."</p>

  <p>Aguirrez arkasına yaslanıp gürültülü bir kahkaha patlattı. "Terbiyesizliğimi bağışlayın," dedi gözlerinde yaşlarla. "Ama denizden sizi avlayan benim adamlarımdı."</p>

  <p>Austin'in dudakları mahcup bir gülümsemeyle açıldı. "Soğuk suda yüzmek planlarım arasında değildi."</p>

  <p>Aguirrez tekrar ciddileşti. "Gördüğümüz kadarıyla teknenizde bir patlama oldu."</p>

  <p>"Motor bölümünün havalandırması yetersizdi ve gaz buharı birikti. İçten takmalı motorlarda bazen böyle sorunlar olabiliyor."</p>

  <p>Aguirrez başıyla onayladı. "Garip. Benim deneyimlerimde bu tür patlamalar genellikle tekne limanda bağlıyken olur. Ve yaranızın uçan bir metalle açıldığına hiç kuşku yok."</p>

  <p>"Kuşkusuz," dedi Austin düşüncelerini belli etmeyen bir yüzle. Gemi doktorunun, vücudunda herhangi bir yanık olmadığını, yarasının uçan metal parçaları tarafından açılmış olamayacak kadar temiz olduğunu gördüğünü çok iyi biliyordu. Austin, Aguirrez'in neden kedi fare oyunu oynadığını bilmiyordu, ama oyuna katıldı. "Yakında olduğunuz için çok şanslıydım."</p>

  <p>Aguirrez düşünceli bir şekilde başını salladı. "Devriye gemisiyle daha önceki karşılaşmanızı ve sahile doğru dönüşünüzü seyrettik. Daha sonra oraya geldik, yok olmuştunuz. Ondan kısa bir süre sonra da toptan fırlatılmış bir adam gibi mağaradan dışarı fırladınız." Ellerini birbirine çarptı. "Bum! Tekneniz parçalara ayrıldı, siz de suyun içindeydiniz."</p>

  <p>"Özetle böyle," dedi Austin belli belirsiz bir gülümsemeyle.</p>

  <p>Aguirrez, Austin'e kısa, kalın bir sigara sundu, ama o reddetti. Adam zehirli atık sahası gibi kokan koyu renk puroyu yaktı. "Peki dostum," dedi dumanı burun deliklerinden çıkararak. "Mağaralara girdiniz mi?"</p>

  <p>"Mağaralar mı?" dedi Austin bilmiyormuş gibi yaparak.</p>

  <p>"Tanrı aşkına, be adam, ben bunun için buradayım, mağaraları bulmak için. Tanrı'nın belası bu yerde ne işim olduğunu merak etmişsinizdir elbet."</p>

  <p>"Böyle bir soru aklımdan geçti."</p>

  <p>"O zaman açıklamama izin verin. İşlerim çok iyi."</p>

  <p>"Durumu basitleştiriyorsunuz. Çok şanslısınız. Tebrikler."</p>

  <p>"Teşekkür ederim. Zenginliğim istediğim her şeyi yapacak aracı ve zamanı veriyor bana. Bazı adamlar varlıklarını güzel kadınlar için harcamayı seçerler. Bense amatör arkeolog olmayı tercih ettim."</p>

  <p>"İkisi de hırslı hobiler."</p>

  <p>"Güzel kadınların arkadaşlığından hâlâ hoşlanıyorum, özellikle de zekiyseler. Ama benim için geçmiş bir hobiden fazla anlam taşıyor." Oturduğu yerden fırlayacakmış gibi görünüyordu. "Bu benim tutkum.</p>

  <p>Daha önce söylediğiniz gibi Basklılar büyük deniz adamlarıydı. Kolomb'dan onlarca yıl önce Kuzey Amerika'da morina ve balina alanlarına giden yolun öncülüğünü yaptılar. Ve atalarımdan biri, Diego Aguirrez bu işten para kazandı."</p>

  <p>"Torununun mirasına böyle sahip çıktığını görmek ona gurur verirdi."</p>

  <p>"Çok naziksiniz, Bay Austin. Çok cesur ve ilkeleri olan bir adamdı ve bu nitelikleri İspanyol Engizisyonu'yla başının derde girmesine neden oldu. En acımasız Engizisyon üyelerinden birini öfkelendirdi."</p>

  <p>"O zaman idam edildi, öyle mi?"</p>

  <p>Aguirrez gülümsedi. "O aynı zamanda çok becerikliydi. Diego karısını ve çocuklarını emin bir yere gönderdi. Ben onun büyük oğlunun soyundan geliyorum. Aile geleneği onun gemilerinden biriyle kaçtığını söylüyor, ama kaderi bilinmiyor."</p>

  <p>"Deniz çözülmemiş sırlarla doludur."</p>

  <p>Aguirrez başıyla onayladı. "Yine de, Engizisyon'un ulaşamayacağı bir yere gitme niyetinde olduğuna dair umut verici ipuçları bıraktı.</p>

  <p>Basklıların geleneksel Kuzey Amerika rotası burada, Faroe'ya uğramayı da içeriyor. Bu yüzden ben de bu bağlantıyı araştırmaya başladım. Skaalshavn adının kökenini biliyor musunuz?"</p>

  <p>"'Kafatası Limanı' olduğu söylendi bana."</p>

  <p>Aguirrez gülümseyerek kalktı, büfeden süslü bir şekilde oyulmuş ahşap bir kutu çıkardı. Kapağını açıp içindeki kafatasını çıkardı, Hamlet gibi elinde tuttu. "Bu mağaralardan birinden geldi. Uzmanlara gösterdim. Kesin Bask karakterlerine sahip." Kafatasını büyük olasılıkla onu şok etmek için bir top gibi Austin'e fırlattı.</p>

  <p>Austin kafatasını dikkatle yakalayıp dünya küresini inceleyen bir coğrafyacı gibi çevirdi. "Belki atanız Diego'dur bu." Kafatasını ona geri fırlattı.</p>

  <p>"Ben de aynı şeyi merak ettim ve DNA yaptırdım. Bu beyefendinin ve benim akraba olmadığımızı üzülerek söyleyebilirim." Kafatasını kutuya koyarak masada tekrar Austin'e katıldı. "Buraya ikinci gelişim. İlk seferinde mağaralara karadan girilebileceğini umuyordum. Liman ve mağara alanının bir balık çiftliği tarafından kullanılmak üzere satın alınmış olmasına çok üzüldüm. Çiftlik yapılırken yıkım işinde çalışanb ir adamı buldum. Bölge sahiplerinin depo alanı açmak için kayaları havaya uçurduklarında mağaradan geçtiklerini söyledi. Mal sahiplerinden arkeolojik keşifler yapmama izin vermelerini istedim, ama reddettiler. Aklıma gelen her yolu denedim, ama benim bağlantılarıma rağmen Oceanus ikna olmadı. Bu yüzden bir kez daha bakmak için yeniden geldim."</p>

  <p>"Çok ısrarcısınız."</p>

  <p>"Bu bir araştırma haline geldi. Bu yüzden sizin maceranızla ilgileniyorum. Doğal kemerin mağaralara girişi sağlayacağını düşünüyordum, ama etrafındaki su bizim teknelerimiz için çok tehlikeli. Görünüşe göre siz içeri girmenin bir yolunu bulmuşsunuz."</p>

  <p>"Aptal şansı," dedi Austin kısaca.</p>

  <p>Aguirrez güldü. "Ben şanstan daha fazlasının olduğunu düşünüyorum. Lütfen bana gördüklerinizi anlatın. Size rüşvet olarak biraz daha şarap vereceğim."</p>

  <p>Parmaklarını şıklattı. Garson yeni bir şişe getirdi, açıp kadehlere doldurdu.</p>

  <p>"Rüşvete gerek yok," dedi Austin. "Bunu konukseverliğinizin ve güzel yemeğinizin kısmi geri ödemesi olarak düşünün." Gerilim yaratmanın tadını çıkararak kadehinden bir yudum aldı. "Haklısınız. Mağaralara kemerden giriliyor. Yerliler oraya 'Denizkızı Kapısı' diyor. Mağara ağı çok geniş. Ben yalnızca bir kısmını gördüm."</p>

  <p>Austin mağarada kullanılan sanatla ilgili ayrıntılara girerken balık çiftliğine yaptığı ziyaretten hiç söz etmedi. Aguirrez her sözü dikkatle dinliyordu.</p>

  <p>"Tarihi on iki bin yıl geriye giden benzeri Cilalı Taş Devri resimleri Bask ülkesinin duvarlarında da bulundu," diye mırıldandı bir ara. "Diğer çizimler mağaraları gelişmiş bir medeniyetin kullandığını gösteriyor."</p>

  <p>"Benim edindiğim izlenim de bu yönde. İnanışa göre, İrlandalı keşişler ve Vikingler buraya yerleşmeden önce Faroe'da kimse yaşamıyormuş. Belki tarihçiler yanılıyordu."</p>

  <p>"Bu beni hiç şaşırtmazdı. Bilim adamlarının benim halkımın nereden geldiğine dair hiçbir fikri yok. Dilimiz Avrupa veya Asya dillerinden gelmiyor. Basklılar dünyanın, en büyük RH-negatif kan grubu yüzdesine sahip. Bu da bazılarının bizim direkt olarak Cro-Magnon insanın soyundan geldiğimizi düşünmesine neden oluyor." Yumruğunu hafifçe masaya indirdi. "O mağaralara girmek için her şeyimi verirdim."</p>

  <p>"Benim ne kadar sıcak karşılandığımı gördünüz."</p>

  <p>"Arı kovanına çomak sokmuş gibisiniz. Siz uyurken devriye botları gelip yatıma çıkmak için izin istedi. Reddettik elbette."</p>

  <p>Benim gördüğüm tekne otomatik tüfekli adamlarla doluydu.</p>

  <p>"Adamlarımın sayısının ve silahlarının daha fazla olduğunu görünce hızla ayrıldılar."</p>

  <p>"Helikopterleri de vardı. Roketlerle silahlanmıştı."</p>

  <p>"Oh, evet o," dedi can sıkıcı bir sivrisinekten söz ediyormuş gibi. "Adamlarımın yerden havaya füzeleri göstermelerini sağladım, helikopter bizi rahatsız etmeyi bıraktı."</p>

  <p>Füzeler ve otomatik silahlar. Navarra bir silah gemisi gibiydi.</p>

  <p>Aguirrez, Austin'in aklından geçenleri okumuş gibiydi. "Zengin adamlar fidyecilerin hedefi olabilirler. Navarra korsanlar için kolay bir hedef olurdu, bu yüzden tamamen savunmasız olmasını istemedim. Zorunluluk yüzünden etrafımı sadık ve silahlı adamlarla çevirdim."</p>

  <p>"Sizce Oceanus insanların işleriyle ilgilenmesinden neden bu kadar rahatsız oluyor?" diye sordu Austin. "Sonuçta bir balık çiftliğinden söz ediyoruz, elmas madeninden değil."</p>

  <p>"Ben de kendime aynı soruyu sordum," dedi Aguirrez omuz silkerek.</p>

  <p>Daha önce Austin'i gözleyen adam yemek salonuna girdi. Aguirrez'e plastik bir çanta verip kulağına bir şeyler söyledi.</p>

  <p>Aguirrez başıyla onaylayıp Austin'e, "Mağaralara ziyaretiniz konusunda bu kadar açık konuştuğunuz için çok teşekkür ederim, Bay Austin," dedi. "Sizin için yapabileceğim başka bir şey var mı?"</p>

  <p>"Beni köye bırakmanız hiç fena olmazdı."</p>

  <p>"Tamam. Adamım kayaları geçtiğimizi ve birkaç dakika içinde demir atacağımızı söyledi." Çantayı uzattı. "Giysileriniz ve özel eşyalarınız kuruyordu."</p>

  <p>Austin üzerini değişmesi için kamarasına götürüldü. Çantada içinde fotoğraflı NUMA kimliğinin bulunduğu cüzdanı da vardı. Aguirrez serinkanlı bir adamdı. Austin'in deniz kurtarmada çalıştığına dair hikâyesinin tamamen uydurma olduğunu biliyor olmalıydı, ama bunu hiç göstermemişti. Çantanın içinde ev sahibinin adının ve telefon numarasının bulunduğu bir kartviziti de vardı. Austin kartı cüzdanına soktu.</p>

  <p>"Konukseverliğiniz için çok teşekkür ederim," dedi Austin ev sahibiyle tokalaşarak. "Yiyip kaçarak kabalık etmiyorum umarım."</p>

  <p>"Kesinlikle hayır," dedi Aguirrez gizemli bir gülümsemeyle. "Yollarımızın tekrar kesişmesine hiç şaşırmam."</p>

  <p>"Garip şeyler her zaman olur," dedi Austin sırıtarak.</p>

  <p>Dakikalar sonra Austin sessiz limana doğru ilerleyen bir teknenin içindeydi.</p>
</body>
</html>
