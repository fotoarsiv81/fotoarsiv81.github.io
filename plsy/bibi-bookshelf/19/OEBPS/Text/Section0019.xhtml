<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 id="sigil_toc_id_16" style="margin-bottom:0cm;margin-bottom:.0001pt;text-align:justify"><a name="_Toc356508995">15</a></h2>

  <p>Paul Trout, Neal'ın ahşap gövdeli trol teknesine binerken uzman gözüyle değerlendirdi tekneyi. Bulduğu şey onu şaşırtmıştı. Neal sevimli bir işbirlikçi ve sarhoştu, ama teknesiyle gurur duyan pratik bir balıkçıydı. Teknesine gösterdiği şefkatli ilgi her yerde göze çarpıyordu. Ahşap işleri taze boyayla parlıyordu. Güverte fırçalanarak yağ lekelerinden arındırılmıştı. Paslanma kontrol altına alınmıştı. Dümen köşkü en modern balık bulma ve seyrüsefer donanımına sahipti.</p>

  <p>Trout Neal'a teknesinin durumuyla ilgili iltifatta bulununca balıkçı, ilk çocuğunun tıpatıp kendisine benzediği söylenen bir baba gibi güldü. Kısa süre içinde birbirlerine deniz hikâyelerini anlatmaya başladılar. Bir ara Neal duyamayacağı bir yerdeyken Gamay tek kaşını kaldırarak, "Sen ve Mike iyi geçiniyor gibisiniz," dedi. "Sanırım yakında birbirinize yemek tarifi de verirsiniz."</p>

  <p>"İlginç bir adam. Teknesine bir bak. Şimdiye kadar bindiğim her şeyden daha iyi durumda."</p>

  <p>"Bunu duyduğuma sevindim. NUMA artık Tiffany'nin bir parçasının sahibi."</p>

  <p>Trol teknesini kurtarmak için ödedikleri ücret yedi yüz elli dolardan çok bin dolara yakındı. Ödemesini yine Gamay'ın yaptığı yakıt ikmalinden sonra Neal tekneyi açık denizlere doğru sürdü.</p>

  <p>"Balık avlama alanı çok uzak değil," diye bağırdı Neal motorun gürültüsünü bastırmak için. "Yedi mil kadar var. On kulaç. Dip bir bebek poposu kadar pürüzsüzdür. Trol avı için en üstün nitelikte. Az sonra orada oluruz."</p>

  <p>Bir süre sonra Neal GPS pozisyonunu kontrol etti, motoru boşa alıp ağı indirdi. Deniz dibinde sürüklemek için tasarlanmış çevresi elli metre uzunluğunda konik ağ torbasıydı bu.</p>

  <p>Tekne iki tur yaptı ve bol bol yosundan başka bir şey yakalayamadılar.</p>

  <p>"Bu çok garip," dedi Trout, morina ucunu araştırarak. Ağın sonunda toplanan balıkların yoğunlaştığı dar keseydi bu. "Kötü avı anlayabilirim, ama hiçbir şey yakalayamamak çok garip. Çöp balığı bile yok. Ağ tamamen boş."</p>

  <p>Neal'ın yüzünde bilmiş bir gülümseme belirdi. "Boş kalmış olmasını dileyebilirsin."</p>

  <p>Ağ tekrar indirildi, dipte sürüklendikten sonra yavaşça tekneye çekildi. Bu kez bir şey deli gibi çırpınıyordu ağın içinde. Büyük bir balık kendini kurtarmak için çılgınca kendini oradan oraya atarken ağın gözenekleri arasından gümüşi-beyaz pullar görülebiliyordu. Neal ağdakileri güverteye dökmeye hazırlanırken, "Geri çekilin dostlar, canlı bir tane yakaladık!" dedi.</p>

  <p>İri balık tok bir sesle güverteye düştü. Ağdan kurtulunca hareketleri daha çılgınca olmaya başladı. Uzun gövdesini eğip büküyor, yuvarlak gözleri balıksı olmayan bir kötülükle bakıyor, ağzı açılıp kapanıyordu. Yaratık güverteye inşa edilmiş olan büyük bir kutu şeklindeki balık ambarına çarptı. Darbe onu yavaşlatmaktan çok çıldırtmışa benziyordu. Daha şiddetle kasılmaya ve kaygan güvertede kaymaya başladı.</p>

  <p>"Vay canına!" diye bağırdı Neal, ısıran çenelerin yolundan kaçarken. Kancalı sırığı balığın kafasına yaklaştırdı. Balık bir hamleyle sırığı ısırarak ikiye ayırdı.</p>

  <p>Paul ve Gamay yüksek ağ yığınlarının güvenliği içinde büyülenmiş gibi seyrediyordu. "Bu şimdiye kadar gördüğüm en büyük somon!" dedi Paul. Balık yaklaşık bir buçuk metre boyundaydı.</p>

  <p>"Bu delilik," dedi Gamay. "Somonlar yakalandıklarında böyle hareket etmezler. Dişleri zayıftır ve böyle bir şey yapmayı denerlerse kırılır."</p>

  <p>"Bunu şu lanet olası balığa söyle," dedi Neal sırığın çentikli ucunu göstererek. Onu bir kenara fırlatıp bir tırmık aldı. Balığı solungaçlarından yakalayarak yere bastırdı. Balık mücadele etmeye devam ediyordu. Neal eski bir beysbol sopası bulup kafasına indirdi. Balık bir saniye için sersemleyip tekrar çırpınmaya başladı, ama bu kez hareketleri daha ağırdı.</p>

  <p>"Bazen hareketsiz kalmaları için birkaç kez yere çarpmanız gerekiyor," diye açıkladı Neal.</p>

  <p>Büyük bir dikkatle hareket ederek kuyruğuna bir düğüm atmayı becerdi. Sonra ipi yukarıda asılı duran palangaya taktı, tırmığı çekip balığı kaldırdı, ağzından uzak durmaya çalışarak üstü açık balık ambarının üstüne getirdi. Balık ambarın tam üstüne geldiğinde bir fileto bıçağı çıkararak ipi kesti. Balık ambara düştükten sonra yanlara çarparken çıkardığı sesler hâlâ duyuluyordu.</p>

  <p>"Bu şimdiye kadar gördüğüm en gaddar balıktı," dedi Paul başını hayretle iki yana sallayarak. "Somondan çok barakuda gibi davranıyordu."</p>

  <p>"Atlantik somonu gibi görünüyordu, ama ne olduğundan emin değilim. Ya o garip pullar neydi? Neredeyse albino gibiydi." Gamay balık ambarının loş boşluğuna baktı. "Şunu dinleyin! Normal bir balık olamayacak kadar büyük ve saldırgan. Sanki başkalaşım geçirmiş bir yaratık." Neal'a döndü. "Bu şeyleri yakalamaya ilk ne zaman başladın?"</p>

  <p>Neal puro izmaritini dişlerinin arasından çıkarıp denize tükürdü. "İlk olarak yaklaşık altı ay önce tekneler ağlarında bunları getirmeye başladılar. Arkadaşlar ona "şeytan balık" demeye başladı. Ağları parçaladılar, ama büyük oldukları için parçalayıp pazara gönderiyorduk. Galiba eti iyiydi, çünkü kimse ölmedi," dedi sırıtarak. "Kısa süre sonra bir tek bunları yakalamaya başladık. Küçük balıklar yok oldu gitti." Purosuyla balık ambarını işaret etti. "Nedeni bunlar."</p>

  <p>"Herhangi bir uzmanla görüşüp onlara yakaladıklarınızı anlattınız mı?"</p>

  <p>"Oh evet. Bilim adamlarıyla bağlantı kurduk. Ama kimseyi göndermediler."</p>

  <p>"Neden?"</p>

  <p>"Kadro eksikliğinden olduğunu söylediler. Galiba duruma onların gözüyle bakmak lazım. Siz deniz biyoloğusunuz. Birisi arayıp bir şeytan balığının küçük balıkları yediğini söylese laboratuvarınızdan çıkar mıydınız?"</p>

  <p>"Evet, o dakika burada olurdum."</p>

  <p>"Siz ötekilerden farklısınız. Onlar bakmak için bu bebeklerden birini göndermemizi istediler."</p>

  <p>"Neden göndermediniz?"</p>

  <p>"Yapacaktık, ama Charlie Marstons'a olanlardan sonra balıkçılar korkup boş verdiler."</p>

  <p>"Charlie Marstons kim?"</p>

  <p>"Charlie yaşlı kurtlardandı. Bacakları yüzünden hareket etmesi zorlaştıktan yıllar sonra bile bu sularda balık avlamaya devam etti. İnatçı yaşlı enayinin tekiydi ve yalnız çıkmayı severdi. Onu -ya da ondan geri kalanları- buradan birkaç mil uzakta buldular. Görünüşe göre bu iri balıklardan birkaç tane yakalamış ve onlara çok yaklaşmıştı. Belki de sakat bacağı yüzünden yakalandı, bilmiyorum. Geriye gömülecek fazla bir şey kalmamıştı.</p>

  <p>"Balıkların onu öldürdüğünü mü söylüyorsun?"</p>

  <p>"Başka açıklaması yok. Çocuklar o zaman buradan uzaklaşmaya başladılar. Teknem olsaydı ben de onlarla giderdim. Ne garip," dedi sırıtarak. "Bu bebeklerden biri benim buradan gidiş biletim oldu."</p>

  <p>Gamay şimdiden ileriyi düşünüyordu. "Analiz için laboratuvara götürmek istiyorum onu."</p>

  <p>"Bana uyar," dedi Neal. "Güvenli olur olmaz kutuya koyarız."</p>

  <p>Tiffany'yi karaya doğru çevirdi. Limana varana dek balık neredeyse ölmüştü, ama bir süre daha güvertede bırakılmasına yetecek birkaç spazm daha geçirdi. Neal geceyi geçirmeleri için bir pansiyon önerdi. Gamay, ona yüz dolar ödül verdi ve ertesi gün buluşmak için anlaştılar.</p>

  <p>Viktorya tarzı bir yapı olan pansiyondaki orta yaşlı hoş bir çift onları sıcak bir şekilde karşıladı. Karşılanmalarındaki coşkuyu gören Paul ve Gamay, B ve B'nin fazla iş yapmadığını tahmin ettiler. Oda ucuz ve temizdi, çift ayrıca onlar için nefis bir akşam yemeği hazırladı. İyi bir uyku çektikten sonra sabah mükellef bir kahvaltı yaptılar. Ardından balığı almak için Neal'ı bulmaya gittiler.</p>

  <p>İskele boştu. Daha da endişe verici olan ne Neal'dan, ne de Tiffany'den bir iz yoktu. Tamirin yapıldığı tersaneye gittiler, ama bir gün önce ödeme yaptığından beri kendisini görmemişlerdi. Birkaç adam su kıyısında boş boş dolaşıyordu, çünkü yapacak daha iyi bir işleri yoktu. O sabah Neal'ı kimse görmemişti. Bir gün önce tanıştıkları barmen, restoranı açmaya giderken yanlarından geçiyordu. Neal'ın nerede olabileceğine dair bir fikri olup olmadığını sordular.</p>

  <p>"Şu sıralarda akşamdan kalan baş ağrısından kurtulmaya çalışıyordur herhalde," dedi barmen. "Dün gece yüz papelle geldi. Çoğunu kendisi ve gedikli müşteriler için içki alarak harcadı. Giderken iyice sarhoştu. Daha önce de sarhoş olduğundan onun için endişelenmedim. Neal sarhoşken bile bazı ayıklardan daha iyi yön bulur. On bir civarında gitti, sonra bir daha görmedim. Teknesinde yaşıyor, hatta tersane el koyduğu zaman bile öyleydi."</p>

  <p>"Tiffany'nin nerede olduğu konusunda bir fikriniz var mı?" diye sordu Paul. Barmen limanı tarayıp alçak sesle küfretti.</p>

  <p>"Kahrolası salak, tekne idare edecek durumda değildi."</p>

  <p>Paul'ün analitik kulağı tutarsızlıkları dinliyordu.</p>

  <p>"Barda olan bir başkası onun nerede olduğunu bilir mi?"</p>

  <p>"Yok, onlar daha sarhoştu. İçmeyen tek kişi Fred Grogan'dı ve o da Mike'dan önce gitti."</p>

  <p>"Grogan kim?"</p>

  <p>"Bilmek istemeyeceğiniz biri," dedi barmen küçümser bir havayla. "Eski tesisin yanında ormanda yaşar. Yeni sahipleri orayı satın aldığında yerinde bıraktıkları tek yerli o. Bu çok şaşırtıcı, çünkü Fred sağlam pabuç değildir. Kimseyle görüşmez. Bazen tesisin etrafında gördüğünüz o SUV'lardan biriyle kasabaya girer."</p>

  <p>Barmen duraklayarak ellerini gözlerine siper ederek suya doğru baktı. Küçük bir tekne limana girmiş hızla iskeleye yaklaşıyordu. "Gizzy geliyor. Deniz fenerinin bekçisidir. Acelesi var gibi."</p>

  <p>Dıştan takmalı motorlu hafif kayık rıhtıma yanaştı, beyaz sakallı bir adam halatını kıyıya attı. Çok heyecanlı olduğu belliydi.</p>

  <p>Kayıktan inmeyi bile beklemeden anlaşılmaz bir şekilde konuşmaya başladı.</p>

  <p>"Sakin ol, Fitzy," dedi barmen. "Dediklerinin tek kelimesini bile anlamadım."</p>

  <p>Sakallı adam soluklarını düzenledikten sonra, "Dün gece büyük bir patlama duydum. Pencereler sarsıldı. Çok alçaktan geçen bir jet olabileceğini düşündüm. Bu sabah bakmak için dışarı çıktım. Her yerde tahta parçaları vardı. Şuna bakın." Brandayı kaldırıp kenarları çentikli bir kontrplak parçasını kaldırdı. Tif harfleri açıkça görülüyordu.</p>

  <p>Barmenin dudakları gerildi. Barına gidip polis çağırdı. Kanun adamlarının gelmesini beklerken birkaç yere daha telefon açtı. Kamyonetler gelmeye başladı ve rengârenk araştırma tekneleri organize oldu. Polis şefi geldiğinde filo Fitzy önderliğinde aramaya başlamıştı bile. Şef barmenle konuşup hikâyesini dinledi. O zamana kadar bazı tekneler geri dönmeye başlamıştı. Neal'ın teknesinin daha iyi tanımlanmasına yarayacak başka tahta parçaları bulmuşlardı, ama Neal'dan bir iz yoktu.</p>

  <p>Şerif sahil korumayı aradı, bir helikopter göndereceklerini söylediler. Ama ortak kanıya göre Neal sarhoş olmuş ve bir eğlence gezisine çıkmaya karar vermiş, sonra da burundaki bir kayaya çarpıp batmıştı. Troutlar bu açıklama konusunda bir yorumda bulunmadılar, ama pansiyona geri dönerken konuşmaları daha kötü olasılıklar üzerine yoğunlaşmıştı.</p>

  <p>Gamay düşüncesini açıkça ortaya koydu. "Bence Mike öldürüldü."</p>

  <p>"Ahşabın kenarındaki kararmış yanık izlerini tek gören ben değilim galiba. Bence teknesi ateşe verildi veya havaya uçuruldu. Neal'ın tuttuğu balık konusunda övünmesi öldürülmesine neden olmuş olabilir."</p>

  <p>"Her şeyin nedeni bu mu yani?" dedi Gamay gözleri öfkeden parlayarak. "Neal bir balık yüzünden mi öldürüldü?"</p>

  <p>"Olabilir."</p>

  <p>Gamay başını iki yana salladı. "Zavallı adam. Bir şekilde bu işte sorumlu olduğumuzu düşünmeden edemiyorum..."</p>

  <p>"Tek sorumlu onu öldürenler."</p>

  <p>"Oceanus'un bu işle ilgisi olduğuna bahse girerim."</p>

  <p>"Eğer haklıysan şimdi bizim peşimize düşebilirler."</p>

  <p>O zaman eşyalarımızı toplayıp buradan gitmeyi öneriyorum.</p>

  <p>Paul kiralık arabayı pansiyonun önüne çekti, faturayı ödeyip eşyalarını aldılar. Pansiyon sahipleri onların gittiğine gerçekten <a id="AYHAN"></a>üzülüp arabaya kadar geldiler. Onların gidiyor olmalarının ne kadar üzücü olduğunu söyleyince Gamay, Paul'ün kolunu çekiştirerek onu sürücü koltuğuna götürdü. Arabaya binip çifte el salladılar.</p>

  <p>"Veda partimizi böldüğüm için özür dilerim. Ama biz konuşurken siyah bir Tahoe'nun geçtiğini gördüm."</p>

  <p>"Kurtlar toplanıyor gibi," dedi Paul. Kasabadan çıkacakları yola girip dikiz aynasından geriye baktı. "Peşimizde kimse yok."</p>

  <p>Birkaç araç dışında trafikte kimse yoktu ve kasaba sınırlarından çıktıklarında da yol tamamen boşalıyordu. İki şeritli yol sık çam ormanının arasından kıvrılarak geçiyor, yavaş yavaş deniz seviyesinin yukarısına yükseliyordu. Yolun bir kenarında orman, diğerinde yüzlerce metrelik uçurum vardı.</p>

  <p>Köyden iki mil kadar uzaklaşmışlardı ki Gamay arkalarına bakıp, "A... a," dedi.</p>

  <p>Paul dikiz aynasına bakınca üzerlerine gelen siyah Tahoe'yu gördü. "Yan yollardan birinde geçmemizi bekliyor olmalılar."</p>

  <p>Gamay emniyet kemerini sıkıştırdı. "Tamam o zaman, onlara neler yapabileceğini göster."</p>

  <p>Paul, ona inanamaz gözlerle baktı. "Büyük olasılıkla arkamızdaki o canavarın yarısı büyüklükte ve ağırlıkta olan altı silindirli bir aile arabası kullandığımızın farkındasındır umarım."</p>

  <p>"Kahretsin, Paul, bu kadar analitik olmak zorunda mısın? Sen çılgın bir Massachusetts sürücüsüsün. Yalnızca gazı kökle yeter."</p>

  <p>Trout gözlerini yuvalarında döndürdü. "Tamam bayan."</p>

  <p>Gaz pedalına iyice yüklendi. Araba saatte seksen mile ulaştı. Tahoe onların hızına kolayca ayak uydurarak takibe devam ediyordu. Paul motordan saat bir on mil daha koparmayı başardı, ama SUV gitgide yaklaşıyordu.</p>

  <p>Yol sahildeki tepelerin sınırlarına uygun biçimde bir dizi viraj halinde ilerliyordu. Kiralık araba spor araba değildi, ama keskin virajlarda yolu, iyice yana yatan büyük SUV'dan daha iyi tutuyordu. Trout yoldan çıkmamak için frene basmak zorunda kalıyordu, ama SUV'un manevra kabiliyeti daha da kötüydü.</p>

  <p>Kıvrımlı yolda yavaşlayan SUV üstünlüğünü kaybediyordu. Trout heyecanını frenlemeye çalışıyordu. Gözleri yola yapışmış, elleri direksiyonu sıkıca tutuyordu. Arabayı kontrolü kaybedip aşağıya uçacağı hızın hemen altında tutmaya çalışıyordu. Tek bir aksamanın yoldaki kum birikintisi, yola düşmüş bir kaya veya yanlış kararikisinin de korkunç bir kazada ölmesine neden olacağını biliyordu.</p>

  <p>Gamay takipçilerinin her hareketini kontrol ediyor ve sürekli yorum yapıyordu. Her yön değişimiyle arabaların tekerlekleri ötüyordu. Trout arabayı dengede tutmaya çalışıyordu. Saatte altmış ve yetmiş mil yapıyor, yoldaki uzun, kademeli yamaçtan aşağıya iniyordu. Derken gözleri inanılmaz bir manzarayla karşılaştı.</p>

  <p>İleride siyah bir Tahoe siyah dev bir kayanın ardından yola çıkıyordu. Bir saniye için arkalarındaki SUV'un kestirme yoldan gittiğini düşündü.</p>

  <p>Derken Gamay bir çığlık attı. "İki tane SUV var. Bizi sıkıştırmaya çalışıyorlar."</p>

  <p>Troutların arabasının önündeki araç yolu kapamak için yavaşladı, diğeri de hızla arkalarından geldi. Trout kamyonun etrafından dolaşmaya çalıştı, ama o ne zaman arabanın burnunu diğer şeride yöneltmeye çalışsa SUV önüne geçiyordu. Arkadan çarpmamak için frene dokundu. Arkadaki SUV Troutların tamponuna çarpıp bagaja soktu. Araba savrulmaya başladı.</p>

  <p>Paul direksiyonu kontrol etmek için çabalıyor, arabanın dönmesini engellemeye çalışıyordu. Thaoe arabaya tekrar çarptı. Ezilen benzin deposundan yükselen koku arabayı doldurdu. Tahoe bir hamle daha yaptı, ama Gamay bu kez onu fark ederek haykırdı. "Sağa!"</p>

  <p>Trout direksiyonu sağa kırınca SUV tamponu yalnızca sıyırdı. Gamay geri çekilen SUV'lara bakıyordu.</p>

  <p>"Nedense geri çekiliyorlar."</p>

  <p>"Fazla uzun sürmez," dedi Paul.</p>

  <p>"O zaman bir şeyler yapsak iyi olur. Kiralık araba şirketi arabanın neden yalnızca yarım metre kaldığını merak edecektir. Kahretsin yine geliyor. Sola!"</p>

  <p>Trout direksiyonu kırdı. Araba diğer şeride geçti ve Trout tüylerinin diken diken olmasına neden olan bir şey gördü. Yol sert birş ekilde sağa dönüyordu. Tahoelar onları son dakikaya kadar arada tutacaklardı. Öndeki SUV Paul'ün viraj görmesine engel olacaktı. Sonra virajı almak için yavaşlayacak arkadaki SUV da bilardo topuna vuran bir ıstaka gibi onları uçurumdan aşağıya atacaktı.</p>

  <p>Paul, Gamay'a sıkı tutunmasını haykırıp terli elleriyle direksiyona daha sıkı yapıştı. Zihnindeki bütün düşüncelerden kurtulmaya, yalnızca içgüdülerine güvenmeye ve gözlerini dikiz aynasından ayırmamaya çalıştı. Zamanlama çok önemliydi.</p>

  <p>Arkadaki kamyon hız kazanmıştı. Trout bir hamle yaptı. SUV arabanın tamponuna birkaç adım yaklaşınca direksiyonu sağa kırdı.</p>

  <p>Araba yolun kenarındaki yumuşak, kumluk çıkıntıya çarptı ve meyilli bankette bir yarış arabası gibi ilerlemeye başladı. Çalılara ve küçük ağaçlara çarpıyor, dallar metale sürtünüyordu.</p>

  <p>Tahoe solundan hızla geçti, ardından korkunç bir fren gacırtısı ve çarpışma sesi duyuldu. Arkadaki SUV öndekinin tamponuna çarpmış ve tamponları birbirine kilitlenmişti. Öndeki araç yavaşlayıp dönmeye çalışıyordu, ama arkadaki SUV'un ağırlığı dönüşü olanaksız kılıyordu. Birbirlerine kenetlenmişlerdi. İkisi de bir mancınıktan fırlatılan füzeler gibi yardan aşağıya uçtular. İkili ölüm kapanı yüzlerce metre aşağıya düştü.</p>

  <p>Trout da kendine ait sorunlar yaşıyordu. Banket yolun sınırlarını izliyordu ve araba düz bir rota izlerken yol kıvrılıyordu. Araba havalanırken Paul kontrolü iyice kaybetti. Santrifüj kuvveti sürücü kapısına yapışık kalmasını sağlıyordu. Araba büyük bir gürültüyle aşağıya indi, tekerleklerin üstüne çöktü. Gamay'a bakmaya çalıştı, ama hava yastıkları açılmıştı ve bütün gördüğü patlayan beyaz plastikti.</p>

  <p>Ardından her yer simsiyah oldu.</p>
</body>
</html>
