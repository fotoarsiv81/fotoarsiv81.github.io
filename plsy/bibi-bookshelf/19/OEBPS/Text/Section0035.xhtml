<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 id="sigil_toc_id_32" style="margin-bottom:0cm;margin-bottom:.0001pt;text-align:justify"><a name="_Toc356509011">31</a></h2>

  <p>Austin büyüteçle uydu fotoğrafını inceleyip başını iki yana salladı. Fotoğrafı ve büyüteci masanın karşısındaki Zavala'ya uzattı. Zavala fotoğrafı bir dakika kadar inceledikten sonra, "Bir tarafında meydan ve bazı evler olan gölü görebiliyorum. Nighthawk'in köyü olabilir. Karşı tarafta bir iskele ve sandallar olabilir, ama bir zeplin hangarı yok. Belki gizlenmiştir."</p>

  <p>"Belki aptalca bir göreve girişiyoruz, eski dostum."</p>

  <p>"Bu ilk olmaz. Bir de şu yönden bak duruma. Max aradığımız yerin burası olduğunu söyledi ve Max'a hayatım pahasına güvenirim."</p>

  <p>"Buna mecbur kalabilirsin," dedi Austin. Saatine baktı. "Uçağımız birkaç dakika içinde kalkıyor. Eşyalarımızı toplasak iyi olur."</p>

  <p>"Geçen yolculuğumdan getirdiklerimi boşaltmadım bile. Havaalanında görüşürüz."</p>

  <p>Austin evi şöyle bir dolaşıp eşyalarıyla birlikte kapıdan çıkmak üzereyken telesekreterinin yanıp sönen ışığını gördü. Mesajı dinleyip dinlememe konusunda biraz kararsız kaldı, ama düğmeye basınca dinlediğine memnun oldu. Ben Nighthawk arayıp bir mesaj bırakmıştı.</p>

  <p>Austin çantasını hemen yere bırakıp numarayı tuşladı. "Tanrım, sizi duyduğuma ne kadar memnun oldum," dedi Nighthawk. "Aramanızı umarak telefonun başında bekliyordum."</p>

  <p>"Seni birkaç kez bulmaya çalıştım."</p>

  <p>"Serserilik ettiğim için özür dilerim. Siz araya girmeseydiniz o adam beni öldürürdü. Kendime acıyarak ortalıkta biraz dolaşıp arkadaşlarımla takıldım. Daireme geri döndüğümde Therri'den bir mesaj vardı. DN'nin kendi başına harekete geçeceğini söylüyordu. Ryan onu ikna etmiş. "</p>

  <p>"Kahrolası aptallar. Kendilerini öldürtecekler."</p>

  <p>"Ben de aynı fikirdeyim. Ailemin hayatını da tehlikeye atıyorlar. Onları durdurmalıyız."</p>

  <p>"Bunu deneyeceğim, ama yardımına ihtiyacım var."</p>

  <p>"Ne istersen."</p>

  <p>"Ne zaman yola çıkabilirsin?"</p>

  <p>"İstediğiniz an."</p>

  <p>"Şimdiye ne dersin? Havaalanına giderken seni alırım."</p>

  <p>"Hazır olacağım."</p>

  <p>Zavala NUMA binasından ayrıldıktan sonra 1961 model üstü açık Corvette'iyle Arlington, Virginia'daki evine doğru yola çıktı. Üst katı kılı kırk yaran birinden bekleneceği gibi derli topluyken Zavala'nın bodrum katı Kaptan Nemo'nun atölyesiyle bir taşra benzincisinin karışımını andırıyordu. İçerisi sualtı araçları modelleri, metal kesme aletleri ve yağlı parmak izleriyle dolu diyagram yığınlarıyla tıkış tıkıştı.</p>

  <p>Karışıklığın içindeki tek istisna Zavala'nın silah koleksiyonunu sakladığı kilitli metal dolaptı. Teknik olarak Zavala bir deniz mühendisiydi, ama Özel Görevler Ekibi'ndeki görevi yüzünden zaman zaman silah kullanması gerekiyordu. Özel siparişle yapılan Bowen revolver kullanan Austin'in tersine Zavala hangi silah el altındaysa onu kullanırdı, genelde etkisi ölümcül olurdu. Kendi özel ordusu olan çokuluslu acımasız bir organizasyon için nükleer silah dışında en etkili silahın ne olabileceğini düşünerek dolaptaki silahları tararken Ithaca Model 37'ye uzandı. Vietnam'da SEAL'ların temel olarak kullandıkları silahtı bu. Tabancanın otomatik bir silah gibi ateş edebilmesi fikri hoşuna gitmişti.</p>

  <p>Zavala tabancasını ve bol miktarda cephaneyi dikkatle bir çantaya yerleştirdi. Az sonra Dulles Havaalanı'na doğru yola çıkmıştı. Görevi bitene kadar Corvette'iyle son yolculuğu olduğunu bildiği için yolun tadını çıkarmaya çalıştı. Havaalanına varınca uzak bir köşede bulunan bir hangara girdi. Teknisyenler NUMA'nın yöneticilere ait jetiyle ilgili son dakika kontrollerini tamamlıyorlardı. Corvette'ini öpüp vedalaştıktan sonra uçağa bindi.</p>

  <p>Austin az sonra peşinde Ben Nighthawk'la birlikte geldiğinde Zavala uçuş planını yapıyordu. Austin genç kızılderiliyi Zavala'yla tanıştırdı. Nighthawk bir şey arıyormuş gibi etrafına bakındı.</p>

  <p>"Endişelenme," dedi Austin, Nighthawk'ın yüzündeki büyük korku ifadesini fark ederek. "Joe bir hayduda benzer, ama bir uçağı nasıl uçuracağını çok iyi bilir."</p>

  <p>"Doğru," dedi Zavala, elindeki mandallı kâğıt altlığından başını kaldırarak. "Mektupla öğretim kursunu tamamladım, iniş kısmı hariç bütün bölümleri geçtim."</p>

  <p>Austin'in istediği son şey Ben'in uçaktan arkasına bakmadan kaçmasıydı. "Joe şakalaşmayı sever."</p>

  <p>"Ben onun için endişelenmiyordum... şey, hepsi bu kadar mı? Yani yalnızca biz mi varız?"</p>

  <p>Zavala gülümsedi. "Bu tür şeyleri daha önce de duyduk," dedi, Danimarkalı denizcileri kurtarmak için o ve Austin yalnız gittiklerinde Becker'ın şüpheciliğini hatırlamıştı. "Aşağılık kompleksine kapılmaya başlayacağım."</p>

  <p>"Bu bir intihar ekibi değil," dedi Austin. "Yolda başkalarını da alacağız. Bu arada rahatına bak. Termosta kahve var. Ben kokpitte Joe'ya yardım edeceğim."</p>

  <p>Kalkış izni hemen geldi ve uçak kuzeye yöneldi. Üç saat kadar sonra saatte beş yüz mil hızla giderlerken St.Lawrence Körfezi'nin sularının üstünde uçuyorlardı. Sahildeki küçük bir havaalanına uğradılar. Rudi Gunn daha önce kontrol etmiş ve körfezde çalışan bir NUMA araştırma gemisi bulunduğunu öğrenmişti. Kanada gümrüğünde yol açıktı. Kısa süre sonra Austin, Zavala ve Ben limana gelen bir gemiye biniyorlardı. Önceden yaptıkları bir ayarlamayla Navarra on mil açıkta bekliyordu.</p>

  <p>Yata yaklaşırlarken Zavala uzun, parlak araca takdirle bakıyordu. "Güzel," dedi. "Çizgilerine bakarak hızlı olduğunu da söyleyebilirim, ama Oceanus'la dalaşacak kadar sert görünmüyor."</p>

  <p>"Bekle," dedi Austin bilmiş bilmiş gülümseyerek.</p>

  <p>Navarra onları almak için bir tekne gönderdi. Aguirrez her zamanki gibi başında siyah beresiyle onları güvertede bekliyordu. Yanında</p>

  <p>Deniz Kızı Kapısı'ndaki sulardan kurtarıldıktan sonra Austin'e eşlik eden iriyarı iki adam da yanında duruyordu.</p>

  <p>"Sizi yeniden görmek çok güzel, Bay Austin," dedi Kurt'un elini sıkarak. "Siz ve arkadaşlarınız gelebildiğiniz için sevindim. Bunlar oğullarım Diego ve Pablo."</p>

  <p>Austin iki adamın güldüğünü ilk kez görüyordu. O zaman babalarına olan benzerliklerini fark etti. Zavala ve Nighthawk'i tanıştırdı. O ana dek yat çoktan yola koyulmuştu bile. Aguirrez'in peşinden büyük salona gittiler. Aguirrez adamların oturmalarını işaret etti. Bir hostes sıcak içecek ve sandviçlerle geldi. Aguirrez yolculuklarının nasıl geçtiğini sorup uzaktan kumandayı almadan önce sabırla öğle yemeklerini bitirmelerini bekledi. Bir düğmeye basmasıyla duvarın bir bölümü yukarı kalkarak dev bir ekranı ortaya çıkardı. Bir diğer düğmeye basınca ekranı havadan çekilmiş bir fotoğraf kapladı. Fotoğraf orman ve suyu gösteriyordu.</p>

  <p>Nighthawk'ın soluğu kesildi. "Bu benim gölüm ve köyüm."</p>

  <p>"Bay Austin'in bana verdiği koordinatları kullanıp uyduya gönderdim. Ama biraz şaşkınım. Görebildiğiniz gibi sizin sözünü ettiğiniz zeplin binasından eser yok."</p>

  <p>Baktığımız uydu fotoğraflarında biz de aynı sorunu yaşıyoruz, dedi Austin. "Ama bilgisayarımız yerin burası olduğunu gösteriyor."</p>

  <p>Nighthawk kalkıp ekranın önüne gitti. Gölün kıyısındaki ormanın bir noktasını işaret etti. "Burada, biliyorum. Bakın, ormandaki açıklığı görebilirsiniz, iskele de burada." Şaşkınlığı çok açıktı. "Ama zeplin hangarının olması gerektiği yerde ağaçtan başka bir şey yok."</p>

  <p>"O gece ne gördüğünü bize bir kez anlat," dedi Austin.</p>

  <p>"Kubbe devasaydı, ama zeplin gelene kadar onu görmedik. Yüzeyi panellerle kaplıydı."</p>

  <p>"Paneller mi?" diye sordu Zavala.</p>

  <p>"Evet, Montreal'de Olimpiyatlar için inşa ettikleri gibi yer ölçümlü bir kubbe. Yüzlerce dilimi vardı."</p>

  <p>Zavala başıyla onayladı. "Uyarlaçlı kamuflaj teknolojisinin bu kadar ilerlediğini bilmiyordum."</p>

  <p>"Görünmezlik teknolojisinden söz ediyor gibiyiz," dedi Austin ekranı işaret ederek.</p>

  <p>"Fena bir tahmin değil. Uyarlaçlı kamuflaj yeni bir tekniktir. Gizlemeyi çalıştığın yüzey, çevreyi algılayıp ışık değiştiren düz panellerle örtülür. Sonra alıcıların gördüğü şey panellerde yansıtılır. Aşağıda durup bu şeye baktığında bütün göreceğin ağaçlar olur, böylece kubbe ormana karışır. Belli ki birisi uydu fotoğraflarını düşünmüş. Çatıdaki panellerde ağaç tepelerini yansıtmak hiç zor değil."</p>

  <p>Austin başını iki yana salladı. "Joe, bilgi dağarcığın beni her zaman şaşırtmıştır."</p>

  <p>"Galiba Popüler Mekanik dergisinde okumuştum bunu."</p>

  <p>"Ama yine de esrarı çözdünüz," dedi Aguirrez. "Gece Bay Zavala'nın sözünü ettiği paneller karanlığa göre programlanabilir. Kubbe zeplin için açıldığında Bay Nighthawk istenenden fazlasını gördü. Sizi ilgilendirebilecek bir şey daha var. Daha önce çekilen fotoğrafları sakladım." Aguirrez bellek bankasında geri giderek başka bir havaf otoğrafını ekrana yansıttı. "Bu resim dün çekildi. Köşede küçük bir uçağın çizgilerini görebiliyorsunuz. O bölüme zum yapacağım."</p>

  <p>Deniz uçağının resmi bütün ekranı kapladı. Gölün kıyısında duran dört kişi de ekranda görünüyordu. "Fotoğraf çekildikten kısa bir süre sonra uçak kayboldu, ama şuna bakın." Ekrana yeni bir resim geldi, içinde üç kişinin olduğu küçük bir bottu bu. Bir tanesi uzaydan gözlendiklerini hissetmiş gibi havaya bakan bir kadındı.</p>

  <p>Bask'ın keskin kulakları Austin'in alçak sesle küfrettiğini duydu. Aguirrez kalın kaşlarını kaldırdı.</p>

  <p>"Galiba bu insanları tanıyorum," dedi Austin açıklama yapmış olmak için. "Ve eğer haklıysam bu durumu daha da karıştırabilir. Ne zaman inebiliriz."</p>

  <p>"Sahilde en kısa düz hattı izlemenizi sağlayacak bir noktaya gidiyoruz. Belki iki saat sürer. Bu arada size neler sunabileceğimi gösterebilirim."</p>

  <p>Aguirrez peşinde oğullarıyla birlikte bir merdivenden inip güverte altındaki parlak ışıklarla aydınlatılmış helikopter hangarına indi. "İki helikopterimiz var. Bir yerden bir yere gitmek için kullandığımız sivil olanı kıç tarafta. SeaCobrdyı ise şartlar gerektiğinde kullanmak için yedekte tutuyoruz. İspanyol Donanması bu araçlardan çok sayıda sipariş etmişti. Bağlantılarım yoluyla bir tanesinin yolunu değiştirdim. İçinde standart cephane var." Aguirrez. Buick'in ekstralarıyla reklam yapmaya çalışan bir araba satıcısına benziyordu.</p>

  <p>Austin orduda kullanılan Huey'un donanma versiyonunu, kısa ve küt kanatların altındaki roket ve Minigun bölmelerini gözleriyle taradı. "Bu standart cephane yeterli."</p>

  <p>"Çok güzel," dedi Aguirrez. "Oğullarım size ve arkadaşınıza Eurocopter'da eşlik edecek. SeaCobra yardıma ihtiyacınız olursa diye takip edecek." Kaşlarını çattı. "Böyle bir kamuflaj tekniği kullanacak kadar akıllılık eden birisinin en iyi tespit teknolojisini kullanmasından endişe ediyorum. Hoş geldin partisiyle karşılaşabilirsiniz ve bu durumda ağır silahlı bir helikopter bile savunmasız kalabilir."</p>

  <p>"Katılıyorum," dedi Austin. "Bu yüzden karadan gidiyoruz. Terk edilmiş bir kampa ineceğiz. Ben ormanda hedefimize giden yolu bulmamıza yardımcı olacak. Her türlü saldırının gölden gelmesini beklediklerini düşünüyoruz, bu yüzden arkadan gideceğiz. Ben'in ailesi ve arkadaşlarıyla birlikte aynı yoldan kaçabileceğimizi umuyorum."</p>

  <p>"Bu hoşuma gitti. Plan da, uygulamada basit. Hedefe vardıktan sonra ne yapacaksınız?" diye sordu Aguirrez.</p>

  <p>"Bu en zor bölüm," diye yanıtladı Austin. "Ben'in anlattıkları ve hava fotoğraflarından başka bir şey yok elimizde. Doğaçlama yapmamız gerek, ama bu ilk olmayacak."</p>

  <p>Aguirrez endişeli görünmüyordu.</p>

  <p>"Eh, o halde harekete geçmeyi öneriyorum." Diego'ya işaret etti, genç adam bir grup düğmenin yanında bulunan telefona gitti. Birkaç kelime söyledikten sonra düğmelere basmaya başladı. Motorların uğultusu duyuldu, alarm düdüğü öttü ve tavandaki kapılar yavaşça açıldı. Sonra yer yükselmeye başladı, dakikalar sonra adamlar ve helikopter güverteye kadar yükseldi. Telefonla harekete geçen mürettebat SeaCobrdyı harekâta hazırlamak için hazır bekliyordu.</p>
</body>
</html>
