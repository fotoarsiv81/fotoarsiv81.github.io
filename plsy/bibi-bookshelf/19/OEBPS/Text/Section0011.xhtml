<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 id="sigil_toc_id_8" style="margin-bottom:0cm;margin-bottom:.0001pt;text-align:justify"><a name="_Toc356508987">7</a></h2>

  <p>Araştırma gemisinde Austin'e VIP muamelesi yapıldı. Kaptanın kamarasında içtikleri içkiden sonra lezzetli bir yemeğin tadını çıkardı, ardından geminin balina araştırmasıyla ilgili inanılmaz filmler seyretti. Kendisine rahat bir kamara verildi ve bir kütük gibi uyudu. Ertesi sabah kaptana veda etti.</p>

  <p>Kaptan, onun gidişine üzgün görünüyordu. "Birkaç gün buralarda kalıp kruvazör üzerinde araştırma yapacağız. Siz veya NUMA için yapabileceğim bir şey olursa haberim olsun."</p>

  <p>El sıkıştılar, Austin Western Harbor'a yapacağı kısa yolculuk için tekneye bindi. Haftalarca denizin altında veya üstünde kaldıktan sonra bir kez daha kuru toprağa ayak basmaktan mutlu bir şekilde kaldırım taşı döşeli rıhtımda yürüyüp balıkçı teknelerinin yanından geçti. Faroe</p>

  <p>Adaları'nın başkentine İskandinav tanrılarının en güçlüsünün adı verilmişti, Törshavn, "Thor'un Limanı." Müthiş adaşının tersine Törshavn, iki kalabalık tekne limanının arasındaki burunda bulunan sessiz bir yerleşim merkeziydi.</p>

  <p>Austin eski renkli evlerin arasında uzanan dar sokakları keşfetmeyi tercih ederdi, ama saatine bakınca eğer duruşmaya yetişmek istiyorsa harekete geçmesi gerektiğini fark etti. El valizini Becker'in kendisi için ayırdığı otel odasına bıraktı. Faroes'de bir iki günden fazla kalacağını sanmıyordu, bu yüzden Becker istese de istemese de gitmeye karar verdi. Otelden çıkarken resepsiyondan iki gün sonraki Kopenhag uçağında yer ayırmalarını istedi.</p>

  <p>Gideceği yere, yani şehrin ticaret merkezinin tam ortasında bulunan Vaglio Meydanı'na kısa bir yürüyüşle varabilirdi. Birkaç dakika sonra koyu renkli bazalttan inşa edilmiş olan etkileyici bir on dokuzuncu yüzyıl binasının önünde durdu. Binanın dışındaki plakada Raohus veya Belediye Sarayı yazıyordu. Kendisini zihinsel olarak önündeki zorlu iş için hazırladı. Austin federal bir kuruluşun çalışanı olarak hükümet denizlerinde seyretmenin tehlikelerine yabancı değildi. Leif Erikksorida kısılı kalan adamların kurtarılışının Faroe macerasının en kolay bölümü olabileceğini düşünüyordu.</p>

  <p>Raohus'un lobisindeki resepsiyonist Austin'e duruşma salonuna nasıl gideceğini söyledi. Koridoru takip edip önünde iriyarı bir polis memurunun bulunduğu kapıya gelip kendini tanıttı. Memur ona beklemesini söyleyip içeri girdi. Az sonra yanında Becker'la birlikte dışarı çıktı. Becker, Austin'i kolundan tutarak onu kimsenin kendilerini duyamayacağı bir köşeye götürdü.</p>

  <p>"Sizi yeniden görmek çok güzel, Bay Austin." Polis memuruna bakıp sesini alçaktı. "Bu iş büyük hassasiyet gerektiriyor. Faroe Adaları hükümeti konusunda bir şey biliyor musunuz?"</p>

  <p>"Yalnızca Danimarka'yla bir bağı olduğunu. Ayrıntılardan haberim yok."</p>

  <p>"Doğru. Adalar Danimarka Krallığı'nın bir parçası, ama 1948'den beri kendi yasaları var. Hatta kendi dillerini konuşuyorlar. Fakat parasal sıkıntıları olduğunda Kopenhag'dan para istemekten çekinmezler," dedi belli belirsiz bir gülümsemeyle. "Bu olay Faroe sularında meydana geldi, ama bir Danimarka gemisi işin içinde."</p>

  <p>"Bu da DN'nin Danimarka'da herhangi bir popülarite yarışmasını kazanamayacağı anlamına geliyor."</p>

  <p>Becker bu yorumunu tafralı bir şekilde reddetti. "Duygularımı açıkça anlattım. O deli insanlar gemimizi batırdıkları için asılmalılar. Ama ben gerçekçi bir insanım. Adalıların o eski geleneklerini sürdürme konusundaki inatçılıkları olmasaydı bu üzücü olay asla meydana gelmezdi."</p>

  <p>"Yani balina avı mı?"</p>

  <p>"İşkenceyle balinaların öldürülmesinin ahlaksal durumu konusunda yorum yapmayacağım. Danimarka'daki pek çok insan bu avı barbarca ve gereksiz bir tören olarak görüyor. Daha önemlisi ekonomik düşünceler. Faroe balığı alan veya petrol arayan şirketler, halkın onların balina katilleriyle iş yaptıklarını düşünmesini istemiyor. Faroeliler faturalarını ödeyemeyince Kopenhag cüzdanını açmak zorunda."</p>

  <p>"Ne bağımsızlık ama."</p>

  <p>Becker tekrar gülümsedi. "Danimarka Hükümeti bu olayı, uluslararası alanda fazla ses getirmeden hızla çözmek istiyor. Bu DN insanlarının düşüncesizce ama çaresiz yaratıkları kurtarmak için kendilerini feda eden cesur inanç kurbanları olarak görülmelerini istemiyoruz."</p>

  <p>"Benden ne istiyorsunuz?"</p>

  <p>"Lütfen ifadenizde teknik gözlemlerinizin ötesine geçin. Kruvazörü neyin batırdığını biliyoruz. Tanık olduğunuz insani acıları abartmaktan çekinmeyin. Amacımız Ryan'ı halkın gözünde mahkûm etmek ve bu pervasız holiganları ülkemizden çıkarıp bir daha geri gelmemelerini sağlamak. Dünyanın onları birer kahramandan çok parya olarak görmesini istiyoruz. Belki o zaman böyle bir şey bir daha olmaz."</p>

  <p>"Ya bütün bu olanlarda Ryan masumsa?"</p>

  <p>"Onun masumiyeti ya da suçluluğu hükümetimi ilgilendirmiyor. Tehlikede olan daha önemli şeyler var."</p>

  <p>"Dediğiniz gibi çok hassas konular. Halkınıza gördüklerimi anlatacağım. Bir tek bunun için söz verebilirim."</p>

  <p>Becker başıyla onayladı. "Yeterli. İçeri girelim mi?"</p>

  <p>Polis memuru kapıyı açtı, duruşma salonuna girdiler. Austin'in gözleri koyu renk lambrilerle kaplı geniş odayı taradı, birkaç sırayı dolduran ve hükümet görevlileri olduğunu düşündüğü takım elbiseli adamları gördü. Kendisi her zamanki gibi kot pantolon, balıkçı yakalı kazak ve yağmurluk giymişti. Ne de olsa gemide daha şık olması gerekmiyordu. Odanın ön tarafında yer alan uzun ahşap masanın etrafında başka takım elbiseli adamlar oturuyordu. Masanın sağ tarafındaki sandalyede üniformalı bir adam oturuyordu. Adam Danimarka dilinde konuşuyor, söyledikleri stenoyla not alınıyordu.</p>

  <p>Becker, ona bir yer gösterip yanına oturdu ve kulağına fısıldadı. "Su sahil güvenliğin temsilcisi. Sıra sizde."</p>

  <p>Sahil güvenliğin temsilcisi birkaç dakika sonra sözlerini bitirdi ve Austin adının seslenildiğini duydu. Masada oturan dört erkek, iki kadın eşit sayıdaki Faroe ve Danimarkalı temsilcileri oluşturuyordu. Uzun Viking yüzlü tonton yargıç adının Lundgren olduğunu söyledi.</p>

  <p>Austin'e bazı sorular soracağını, kuruldaki diğer insanların da devam edeceklerini açıkladı. Bu, yargılama değil yalnızca bilgi toplamak amacıyla yapılan bir duruşmaydı, bu yüzden karşı sorgulama olmayacaktı. Ayrıca gerek olduğunda sözleri tercüme edilecekti.</p>

  <p>Austin sandalyesine oturup kurtarma olayını doğru bir şekilde anlattı. Yaşanan acıyı ya da mürettebatın neredeyse tamamen havasız mezarda çektiği sıkıntıyı anlatmak için süslemeler yapması gereksizdi. Becker'ın yüzündeki ifade duyduklarından memnun olduğunu gösteriyordu. Austin kırk beş dakika kadar konuştu, kurulun teşekkürleriyle yerinden kalktı. Oradan gitmek için sabırsızlanıyordu, ama mahkeme başkanı İngilizce ve Danimarka dilinde Sea Sentinel’in kaptanının savunmasını sunacağını duyunca beklemeye karar verdi.</p>

  <p>Austin herhangi bir insanın görgü tanıklarına karşı kendisini nasıl savunacağını merak ediyordu. Kapı açıldı, iki polis memuru içeri girdi. Aralarında uzun boylu, kırk yaşlarında iri yapılı bir adam duruyordu. Austin adamın çenesindeki Kaptan Ahab tarzı kızıl top sakalı, yapılı saçlarını ve yaldız şeritli üniformasını inceledi.</p>

  <p>Yargıç adamın oturup kendini tanıtmasını istedi.</p>

  <p>"Adım Marcus Ryan," dedi adam, gri gözlerini dinleyicilerinkinden ayırmadan. "Deniz Nöbetçileri organizasyonunun idari direktörü ve DN'nin sancak gemisi Sea Sentinel’in kaptanıyım. Bilmeyenler için söyleyeyim, SS kendisini denizi ve içinde yaşayan canlıların hayatını kurtarmaya adamış uluslararası bir kuruluştur."</p>

  <p>"Lütfen Leif Eriksson adlı Danimarka kruvazörüyle çarpışmanızın etrafında gelişen olayları mahkemeye anlatın."</p>

  <p>Ryan balina avını uzun uzun eleştirerek sözlerine başladı. Yargıç sert bir sesle ifadesini yalnızca çarpışma olayıyla sınırlı tutmasını söyledi. Ryan özür dileyerek Sea Sentinel’in nasıl birdenbire kruvazöre dönüp ona çarptığını anlattı.</p>

  <p>"Kaptan Ryan," dedi Lundgren neşesini gizlemeye çalışmayarak. "Geminizin Leif Erikssoria kendi kendine saldırıp mahmuzladığını mı söylüyorsunuz?"</p>

  <p>Ryan ifade vermeye başladığından beri ilk kez kendine güvenini kaybetmişti. "Oh, hayır efendim. Gemimin kontrollerinin yanıt vermediğini söylüyorum."</p>

  <p>"Doğru anlamış mıyım bir bakalım," dedi kuruldaki kadınlardan biri. "Geminin kontrolü eline alıp kendi başına gittiğini söylüyorsunuz."</p>

  <p>Seyircilerin arasında gülüşmeler oldu.</p>

  <p>"Öyle görünüyor," dedi Ryan isteksizce.</p>

  <p>Bu itirafı ayrıntılı araştırma sorularının yolunu açtı. Austin duruşmanın bir düşmanlık havası içinde geçmesinin gerekmediğini düşünüyordu, ama mahkeme Ryan'ı ördekler gibi didik didik ediyorlardı. Ryan soruları geçiştirmek için elinden geleni yapıyordu, ama her yanıtla birlikte savunması daha da zayıflıyordu. Sonunda, yeter dercesine elini kaldırdı.</p>

  <p>"Açıklamalarımın yanıttan çok soru ortaya getirdiğini görüyorum. Ama şunu açıkça söyleyeyim ki herhangi bir yanlış anlama olmasın. Danimarka gemisini bilerek batırmadık. Beni destekleyecek tanıklarım var. Kaptan Petersen'la konuşabilirsiniz. Onu uyardığımı size söyleyecektir."</p>

  <p>"Bu uyarıyı çarpışmadan ne kadar önce yaptınız?" diye sordu Lundgren.</p>

  <p>Ryan derin bir soluk alıp bıraktı. "Çarpmadan bir dakika kadar önce."</p>

  <p>Lundgren başka soru sormadı. Ryan'a yerinden kalkabileceği söylendi ve CNN'den bir kadın muhabir tanık kürsüsüne geçti. Çarpışma anını anlatırken sakindi, ama kameramanının ölümünü anlatırken direnci kırıldı ve suçlayan gözlerle Ryan'a baktı.</p>

  <p>Lundgren mahkeme memurundan herkesin göreceği bir yere yerleştirilmiş olan televizyon setine bir kaset takmasını istedi. Kaset dönmeye başladı. Ryan gazeteciler ve fotoğrafçılarla kuşatılmış bir şekilde dikiliyordu güvertede. Dalgalı denizler konusunda bir iki espri duyuldu, ardından bir muhabir şunları söyledi: "Yeter ki hikâye yuttuğum bütün o lanet olası Dramaminelere değsin."</p>

  <p>Kamera Ryan'ın sırıtan yüzünü yakından çekmişti: "Hareket göreceğinizi garanti edebilirim." Kamera Danimarka kruvazörünü işaret eden parmağını takip ederken dinleyicilerde bir kıpırdanma oldu. Bu kadar, diye düşündü Austin. Ryan kebap gibi yanacak.</p>

  <p>Kaset bitti, Lundgren muhabire bir soru daha sordu. "Kasetteki sizin sesiniz miydi?"</p>

  <p>Muhabir olumlu yanıt verince Ryan ayağa fırladı.</p>

  <p>"Bu haksızlık. Sözlerimi tamamen farklı bir bağlamda kullanıyorsunuz!"</p>

  <p>"Lütfen oturun, Bay Ryan," dedi Lundgren yüzünde şaşkın bir ifadeyle.</p>

  <p>Ryan bu patlamasının bir gemi batırabilecek kapasitede tez canlı bir adam imajını güçlendirdiğini fark etti. Kendini toparladı.</p>

  <p>"Özür dilerim, efendim. Video kasetin kanıt olarak kullanılacağını bilmiyordum. Umarım bu konuda yorum yapma şansım olacaktır."</p>

  <p>"Bu Amerikan usulü bir mahkeme değil, ama duruşma bitmeden önce her şeyi söyleyebilmeniz için fırsat verilecektir. Bu mümkün olur olmaz Kaptan Petersen'ın ve mürettebatının da ifadesi dinlenecek. O zamana kadar polis karakolunda gözetim altında tutulacaksınız. Bu süreci hızlandırmak için elimizden geleni yapacağız."</p>

  <p>Ryan mahkemeye teşekkür etti. Sonra polis eşliğinde salondan çıkarıldı.</p>

  <p>"Hepsi bu mu?" diye sordu Austin, Becker'a.</p>

  <p>"Öyle görünüyor. Sizi tekrar kürsüye çağırabileceklerini düşündüm, ama görünüşe göre size daha fazla ihtiyaçları yok. Umarım planlarınızı bozmadım."</p>

  <p>Austin bunun sorun olmadığına dair güvence verdi Becker'a. Salon boşalırken yerinde oturmaya devam edip Ryan'ın ifadesini düşündü. Adam ya doğruyu söylüyordu ya da çok iyi bir aktördü. Buna karar vermek daha akıllı adamların işiydi. Önce koyu bir kahve içecek ardından Kopenhag'a giden daha önceki bir uçakta yer ayırtacaktı. Oradan da Washington'a uçacaktı.</p>

  <p>"Bay Austin."</p>

  <p>Yüzü parlak bir gülümsemeyle aydınlanmış bir kadın ona doğru geliyordu. Austin onun atletik, orantılı vücudunu, omuzlarına inen kestane rengi saçlarını, lekesiz tenini ve dikkatli gözlerini inceledi. Lopapesya olarak bilinen beyaz İzlanda işi yünlü kazak giymişti.</p>

  <p>El sıkıştılar. "Adım Therri Weld," dedi neşeli ve sıcak bir sesle. "DN organizasyonunun hukuk danışmanıyım."</p>

  <p>"Sizinle tanıştığıma memnun oldum, Bayan Weld. Sizin için ne yapabilirim?"</p>

  <p>Therri ifadesini verirken Austin'in ciddi yüz ifadesini seyretmişti ve onun bu dayanılmaz gülümsemesine hazırlıklı değildi. Geniş omuzları, cilalı gibi görünen yüz hatları ve mavi-yeşil gözleriyle bir korsan filmindeki korsan kaptanı hatırlatıyordu. Genç kadın neredeyse ne söyleyeceğini unutuyordu, ama hemen kendini toparladı.</p>

  <p>"Bana birkaç dakika ayırabilir misiniz acaba?" diye sordu.</p>

  <p>"Bir kahve içmeyi planlıyordum. Bana katılabilirsiniz."</p>

  <p>"Teşekkürler. Köşede güzel bir kafe var."</p>

  <p>Sessiz bir masa bulup iki kapuçino ısmarladılar.</p>

  <p>"Verdiğiniz ifade büyüleyiciydi," dedi Therri kahvesini içerken.</p>

  <p>"Sizin Kaptan Ryan günün yıldızıydı. Benim sözlerim onun hikâyesinin yanında sönük kaldı."</p>

  <p>Therri yavaşça güldü. Kahkahasının müzikal tınısı Austin'in çok hoşuna gitmişti. "Korkarım bugün onun en iyi günü değildi. Genellikle çok etkileyici konuşur, özellikle de en tutkulu olduğu konular söz konusu olduğunda."</p>

  <p>"Bir grup şüpheci insanı geminizin ruhlar tarafından ele geçirildiğine inandırmaya çalışmak zor tabi. Muhabirin ifadesi ve kasetin de faydası olmadı."</p>

  <p>"Katılıyorum. Bu yüzden sizinle görüşmek istedim."</p>

  <p>Austin en sevimli haliyle gülümsedi. "Ah, çok yazık. Ben de hayvansı çekiciliğime karşı konulmaz biçimde kapıldığınızı umuyordum."</p>

  <p>Therri kavisli kaşlarını kaldırdı. "Bunu söylemeye gerek yok," dedi. "Ama sizinle konuşmak istememin esas nedeni DN'ne yardım edip edemeyeceğinizi sormaktı."</p>

  <p>"Her şeyden önce Bayan Weld..."</p>

  <p>"Therri. Ben de size Kurt diyebilir miyim?"</p>

  <p>Austin başıyla onayladı. "Hemen aklıma geliveren birkaç sorun var, Therri. Birincisi size nasıl yardım edebileceğimi bilmiyorum. İkincisi, organizasyonunuza yardım etmek isteyip istemediğimi bilmiyorum. Balina katliamını onaylamıyorum, ama radikal çatlakları da desteklemem."</p>

  <p>Therri lazer parlaklığındaki gözleriyle delercesine Austin'e baktı. "Henry David Thoreau, John Muir ve Edward Abbey kendi zamanlarında radikal çatlaklar olarak görülüyordu. Ama ne demek istediğinizi anlıyorum. DN pek çoklarına göre çok fazla eylemci. Tamam radikalleri onaylamadığınızı söylüyorsunuz. Peki ya adaletsizliği onaylıyor musunuz, çünkü burada olan şey bu."</p>

  <p>"Ne bakımdan?"</p>

  <p>"Marcus Danimarka gemisini bilerek batırmadı. Olay olduğunda dümen köşkündeydim. O ve diğerleri çarpışmayı önlemek için ellerinden geleni yaptılar."</p>

  <p>"Bunu Danimarkalı yetkililere söyledin mi?"</p>

  <p>"Evet. İfademe ihtiyaçları olmadığını ve ülkeyi terk etmemi söylediler."</p>

  <p>"Tamam," dedi Austin. "Sana inanıyorum."</p>

  <p>"Öylece mi? Dünyayı görünen haliyle kabul eden birine benzemiyorsun."</p>

  <p>"Seni gücendirmeden başka ne diyebilirim, bilmiyorum."</p>

  <p>"Söylediğiniz hiçbir şey beni gücendiremez."</p>

  <p>"Bunu duyduğuma sevindim. Peki ama Ryan'a karşı açılan bu davanın adil olup olmayacağına aldıracağımı nereden çıkardınız?"</p>

  <p>"Marcus'la ilgilenmenizi istemiyorum sizden."</p>

  <p>Therri'nin ses tonu yumuşak yüz hatlarının ardında sert çeliğin bulunduğunu gösteriyordu. Austin gülümsemesini bastırdı. "Benden tam olarak ne istiyorsun, Therri?"</p>

  <p>Yüzüne düşen bir tutam saçı çekip, "Sea Sentinel’e dalmanızı istiyorum," dedi.</p>

  <p>"Böyle bir dalış hangi amaca hizmet edecek?"</p>

  <p>"Marcus'un masum olduğunu kanıtlayabilir."</p>

  <p>"Nasıl?"</p>

  <p>Ellerini iki yana açtı. "Bilmiyorum. Ama bir şey bulabilirsiniz; benim bütün bildiğim Marcus'un gerçeği söylediği. Dürüst olmak gerekirse onun bu radikalizminin içi boş. Marcus olasılıkları çok dikkatli bir şekilde hesaplayan pişkin bir pragmatisttir. O öfkesine yenik düşüp de gemi batıracak bir tip değildir. Üstelik Sea Sentinel’i seviyordu. O çılgın renkleri bile kendisi seçti. Ben dahil gemideki hiç kimse birisinin zarar görmesini istemedi."</p>

  <p>Austin arkasına yaslandı, ellerini başının arkasında kenetleyip Therri'nin ciddi yüzüne baktı. Ciddi olduğu zamanlarda bile mükemmel dudaklarının Mona Lisa gülümsemesiyle yukarı doğru kıvrılışına bayılıyordu. Yan-dairede-oturan-kız görüntüsü o olağanüstü gözlerin arkasındaki şehvetli kadını gizleyemiyordu. Ona kahve için teşekkür edip elini sıktıktan sonra veda etmesi için binlerce neden vardı. Ricasını düşünmek içinse belki üç neden vardı. Güzel bir kızdı. Bir savı olabilirdi. Ve doğru ya da yanlış davası konusunda çok tutkuluydu. Uçağı iki gün sonra kalkıyordu. Faroe'deki bu kısa tatilin sıkıcı olması için bir neden yoktu.</p>

  <p>Merakı uyanmış bir şekilde öne doğru eğilip birer kahve daha ısmarladı.</p>

  <p>Tamam o zaman, dedi. "Neler olduğunu tam olarak anlat bana."</p>
</body>
</html>
