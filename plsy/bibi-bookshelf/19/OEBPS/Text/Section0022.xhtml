<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 id="sigil_toc_id_19" style="margin-bottom:0cm;margin-bottom:.0001pt;text-align:justify"><a name="_Toc356508998">18</a></h2>

  <p>Kopenhag büyük bir kutlamanın ortasında gibi görünüyordu, ama Avrupa'nın en canlı şehirlerinden birinde normal bir geceydi bu. Düzinelerce kafeden müzik yayılıyordu. Stroget adlı geniş alışveriş merkezinin yanı sıra parklar ve meydanlar da gezinen insanlar ve sokak göstericileriyle kaplıydı. Parti atmosferi eğlenceliydi, ama bir sohbeti sürdürmek zordu. Austin kapalı butiklerin sıralandığı sessiz bir caddeye dönmelerini önerdi ve otele doğru yürümeye başladılar.</p>

  <p>Boş cadde birkaç vitrin ve yumuşak bir şekilde parlayan gaz lambaları hariç karanlıktı. Austin, Therri'nin Becker hakkında bir anekdotu anlatmasını dinlerken ileride bir hareket fark etti ve iki kişinin gölgelerden sarı ışığa çıktığını gördü.</p>

  <p>Austin Danimarkalıların dikkat çekmeyeceklerini ve aşırı derecede kibar olduklarını biliyordu ve Kopenhag'da suç oranı nispeten düşüktü. İki adamın kaldırımı bloke edecek şekilde durmaları onu rahatsız etmedi. Belki çok fazla Akavit içmişlerdi. Therri'nin kolunu tutup çiftin etrafından dolaşmaya hazırlandı. Adamlar arkalarından golf sopaları çıkarınca durumu yeniden değerlendirdi.</p>

  <p>Austin arkada yere sürünen ayak sesleri duyunca omzunun üstünden geriye baktı. Ellerinde sopalar olan iki adam arkalarından yaklaşıyordu. Therri durumu anlamadan tehdidi fark etmiş ve konuşmayı bırakmıştı. Daha önceden prova edilmiş bir strateji gibi etraflarını sarmaya başladı adamlar.</p>

  <p>Austin bir silah bulmak için etrafına bakındı. Herhangi bir şeyin hiçbir şeyden iyi olacağına karar vererek çöp kutusunun kapağını aldı. Ağır kapağın kalın ve sağlam alüminyumdan yapılmış olduğunu gördüğüne sevinmişti Austin. Korumacı bir şekilde Therri'nin önünde dikilip en yakın saldırganın gürültülü darbesini savuşturmak için kapağı ortaçağ askerlerinin kalkanı gibi göğsüne kaldırdı. Adam sopayı tekrar kaldırdı, ama Austin savunmadan saldırıya geçti ve ağırk apağı adamın suratına indirdi. Adam acıyla inleyerek dizlerinin üstüne çöktü. Austin kapağı iki eliyle kaldırarak bir gong sesiyle adamın kafasına indirdi. Darbenin etkisiyle elleri acımıştı, ama saldırganın durumu daha kötüydü, koyu renk bir yığın halinde kaldırıma yığıldı.</p>

  <p>Bir diğer saldırgan çevik bir şekilde yaklaştı. Austin kapağı adamın suratına yapıştırdı, ama saldırgan bu hareketi bekliyordu. Geriye çekilerek darbenin menzilinden kurtuldu, sopasıyla kapağı savuşturdu. Austin kaburgalarının hassas bölgesini darbe almaktan korumaya çalışıyordu. Saldırgan ondaki zayıflığı fark edip sopayı Austin'in kafasına indirdi. Austin kafasının üstünde döner galaksiler gördü. Aynı anda Therri'nin çığlığını duydu. Bir saldırgan onu tutarken diğeri saçlarından geriye çekerek boynunu ortaya çıkardı. Soluk borusuna inecek bir darbe öldürücü olabilirdi.</p>

  <p>Austin gözlerinin önündeki yıldızları kovarak onun yardımına koşmaya çalıştı. Saldırgan onun önüne atılarak sopasını bir kılıç gibi havaya kaldırdı. Austin sopa darbesinden kurtuldu, ama kapak elinden fırladı ve dengesini kaybetti. Bir dizinin üstüne çökerek başını korumak için kolunu havaya kaldırdı. Geniş suratlar, parlayan gözler ve havaya kalkmış sopalar gördü. Kafatasına inecek olan darbe yağmuruna karşı kollarını başına sardı. Ama onun yerine güm pat sesleri ve İspanyolcayla anlamadığı bir dilde bağıran adamlar duydu. Etrafını çeviren saldırganlar kar taneleri gibi eriyip gittiler.</p>

  <p>Ayağa kalkmaya çalışırken adamların ondan kaçtıklarını gördü. Sopalar kaldırıma düştü. Gölgeler her yöne doğru kaçışırken Hayalet filminde lanetlilerin ölüler diyarına gittiği sahneyi hatırladı. Bayılttığı adam hariç o ve Therri yalnızdı. Saldırganın arkadaşları belli ki onu terk etmişti.</p>

  <p>"İyi misin?" diye sordu Austin, Therri'nin kolunu tutarak.</p>

  <p>"Evet, iyiyim. Ama gördüğün gibi korkudan titriyorum. Ya sen?"</p>

  <p>Hafifçe başının yan tarafına dokundu. "Başım çiğ hamburger gibi, kafatasım da ürkek serçelerle dolu, ama onun dışında iyiyim. Daha da kötü olabilirdi."</p>

  <p>"Biliyorum," dedi Therri ürpererek. "Tanrı'ya şükür o adamlar bizi kurtardı."</p>

  <p>"Hangi adamlar? Ben Ivanhoe taklidiyle meşguldüm."</p>

  <p>"Birdenbire ortaya çıktılar. Galiba iki kişiydiler. Bize saldıranları kovaladılar."</p>

  <p>Austin yamuk yumuk olmuş kapağı tekmeledi. "Kahretsin, ben de onları kendi kafa-ezicimle korkuttuğumu sanıyordum." Yırtılmış pantolonunu ve gömleğini silkelemeye çalıştı. "Lanet olsun, yıllardır aldığım ilk takımdı bu."</p>

  <p>Therri elinde olmadan güldü. "İnanılmaz. Az kalsın dayak yiyerek ölüyordun, ama sen takım elbisen için endişeleniyorsun." Onu sevgiyle kucakladı.</p>

  <p>Therri, ona sıkıca sarılmasına rağmen Austin göğsündeki bıçak yarasından yakınmıyordu. Çok güzel koktuğunu düşünüyordu, ama Therri birden kaskatı oldu, ondan uzaklaşıp gözlerinde bir dehşet ifadesiyle omzunun gerisine baktı.</p>

  <p>"Kurt, dikkat et!"</p>

  <p>Austin dönüp bakınca yerde yatan saldırganın yavaşça doğrulduğunu gördü. Adam birkaç saniye onlara baktı, belli ki görüşüb ulanıktı. Austin yumruğunu sıkıp adamın üzerine yürürken onu tekrar geldiği yere göndermeye kararlıydı. Ama adamın alnında beliren küçük kırmızı noktayı görünce olduğu yerde kaldı.</p>

  <p>"Yere yat!" diye bağırdı Therri'ye. Kız tereddüt edince onu kaldırıma çekerek vücudunu ona siper etti.</p>

  <p>Adam onlara doğru gelmeye çalıştı, ama görünmez bir duvar yolunu kesmiş gibi durdu, yüzüstü kaldırıma çöktü. Austin ayak sesleri duydu ve caddeye doğru giden birini gördü. Therri'yi yerden kaldırıp ittiği için özür diledi.</p>

  <p>"Ne oldu?" Therri şaşkın durumdaydı.</p>

  <p>"Birisi dostumuzu vurdu. Lazer noktasını gördüm."</p>

  <p>"Neden yaptılar bunu?"</p>

  <p>"Belki arkadaşının ilişiği kesme konusunda katı kuralları vardı."</p>

  <p>"Belki de konuşmasını istemediler," dedi cesede bakarak.</p>

  <p>"Her iki durumda da burası pek sağlıklı bir yer değil."</p>

  <p>Austin, Therri'yi kolundan tutup olay yerinden uzaklaştırdı. Austin saldırganların geri dönmesi olasılığına karşı tetikteydi. Palace Otel'in ışıklarını görene kadar da rahatlamadı. Otelin kokteyl salonu başka bir dünya gibiydi. Austin ve Therri bir köşeye oturup Cole Porter parçaları çalan caz piyanistini dinlemeye başladılar. Austin iki duble viski söyledi.</p>

  <p>Therri içkisinden derin bir yudum alıp öteki müşterilere baktı. "O olaylar gerçekten oldu mu dışarda?"</p>

  <p>"Söylemek istediğin oysa Batı Yakası Hikâyesi ürünü değildi. Ne hatırladığını söyleyebilir misin bana?"</p>

  <p>"Her şey çok hızlı oldu. Sopalı adamlardan ikisi beni yakaladı." Kaşlarını çattı. "Bak o orospu çocukları saçlarıma ne yapmış." Korkunun yerini öfke alıyordu. "Kimdi o serseriler?"</p>

  <p>"Saldırı çok iyi koordine edilmişti. Kopenhag'da olduğumuzu biliyorlardı ve bize pusu kurmak için bu gece bizi izlemiş olmalılar. Senin tahminin nedir?"</p>

  <p>Tereddüt etmeden yanıt verdi. "Oceanus?"</p>

  <p>Austin haşin bir ifadeyle onayladı. "Faroe'da öğrendiğim gibi, Oceanus haydut gücüne sahip, yani şiddet eğilimi ve organizasyon. Sonra ne oldu?"</p>

  <p>"Beni bıraktılar. Öylece. Sonra peşlerinde öteki adamlarla kaçmaya başladılar." Başını iki yana salladı. "Keşke hayırseverlerimiz kalsaydılar da onlara teşekkür etseydik. Olanları polise anlatmalı mıyız?"</p>

  <p>"Normalde evet derdim. Ama bir işe yarayıp yaramayacağını bilmiyorum. Gasp girişimi olarak bir kenara atabilirler. Danimarka yetkilileriyle ilişkin düşünülürse burada istediğinden daha uzun bir süre alıkonabilirsin."</p>

  <p>"Haklısın," dedi Therri. Kadehini içip bitirdi. "Odama gitsem iyi olur. Uçağım sabah erken kalkıyor."</p>

  <p>Austin, Therri'yi odasının kapısına getirdi. "İyi olacağından emin misin?"</p>

  <p>"Evet, iyiyim. İlginç akşam için teşekkürler. Bir kıza iyi zaman geçirtmeyi çok iyi bildiğin kesin."</p>

  <p>Bu daha bir şey değildi. Bir sonraki randevumuzu bekle de gör.</p>

  <p>Therri gülümseyerek dudaklarına hafif bir öpücük kondurdu. "O günü sabırsızlıkla bekleyeceğim."</p>

  <p>Austin, Therri'nin bu kadar çabuk toparlanmasından etkilenmişti. Demir kelebek gibiydi. "Bir şeye ihtiyacın olursa beni ara."</p>

  <p>Therri başını olur anlamında salladı. Austin ona iyi geceler dileyip asansöre yöneldi. Therri kapılar kapanana kadar arkasından baktı. Sonra anahtarını kilitten çekip koridorda ilerledi, başka bir kapıyı çaldı. Kapıyı açan Marcus Ryan'dı. Therri'nin yüzündeki sıkıntıyı görünce gülümsemesi dondu. "İyi misin? Solgun görünüyorsun."</p>

  <p>"Biraz makyaj halleder." Yanından geçip kanepeye uzandı. "Bana demli bir çay yap, sonra otur. Sana anlatacaklarım var."</p>

  <p>Oturdular. Therri, ona saldırıyı ve kurtarılmalarını anlattı.</p>

  <p>Ryan hikâyeyi dinledikten sonra parmaklarını birbirine kenetledi, gözleri uzaklara daldı. "Austin haklı. Oceanus'tu. Bundan eminim. "</p>

  <p>"Ben de. Ama kurtarıcılarımızın kim olduğundan o kadar emin değilim."</p>

  <p>"Austin kim olduklarını bilmiyor muydu?"</p>

  <p>Therri başını hayır anlamında salladı. "Bilmediğini söyledi."</p>

  <p>"Doğruyu mu söylüyordu?"</p>

  <p>"Bir fikri olabilir, ama ben onu zorlamadım. Kurt yalan söyleyen biri gibi gelmedi bana."</p>

  <p>"Vay vay, benim çetin ceviz hukuk danışmanımın hassas bir yanı varmış meğer. Ondan hoşlanıyorsun, değil mi?" diye sordu Ryan tilki gibi sırıtarak.</p>

  <p>"Bunu inkâr edemem. O... çok farklı."</p>

  <p>"Ben de farklıyım, bunu kabul etmelisin."</p>

  <p>"Öylesin," dedi Therri gülümseyerek. "Bu yüzden profesyonel iş arkadaşlarıyız, sevgili değil."</p>

  <p>Ryan gösterişli bir şekilde içini çekti. "Görünüşe göre, kaderimde hep nedime olmak var, gelin değil."</p>

  <p>"Senden korkunç bir gelin olurdu. Üstelik gelin olma fırsatı geçti eline. Hatırlayacağın gibi, DN'nde ikinci derecede rol oynamak hoşuma gitmemişti."</p>

  <p>"Bu yüzden seni suçlamadım. Söz konusu Nöbetçiler olunca savaşçı keşiş oluyorum."</p>

  <p>"Saçma! Bana o keşiş masalını anlatma. Her limanda bir kız arkadaşın olduğunu biliyorum."</p>

  <p>"Tanrım Therri, bir keşişin bile zaman zaman manastırdan çıkıp avarelik etmesi gerekir. Ama şimdi senin Austin'le ilginç ilişkin hakkında konuşalım. Sence senin çekiciliğine kapıldı mı, yani onu parmağında oynatabileceğin hale geldi mi?"</p>

  <p>"Gördüğüm kadarıyla Kurt kimsenin parmağında OYNAMAZ." Gözleri kısıldı. "Akıl dediğin o hile ve düzen yığınının içinde neler dönüyor?"</p>

  <p>"Yalnızca bir düşünce. NUMA'yı tarafımıza çekmek istiyorum. Oceanus'la uğraşacaksak güçlü olmamız gerekiyor."</p>

  <p>"Ya NUMA'nın bize yardım etmesini sağlayamazsak?"</p>

  <p>Ryan omuz silkti. "O zaman yalnız gitmek zorunda kalırız."</p>

  <p>Therri başını iki yana salladı. "O kadar büyük değiliz. Karşı karşıya olduğumuz insanlar bir sokak çetesi değil. Çok güçlü ve büyükler. Gemimizi nasıl kolayca sabote ettiklerini gördün. Kurt Austin gibi biri endişeleniyorsa bizim de dikkatli olmamız gerekir. Daha fazla hayatı riske atamayız."</p>

  <p>"DN'ni küçümseme Therri. Güç her şey değildir. Güç bilgiden gelir."</p>

  <p>"Bilmece gibi konuşma Marcus."</p>

  <p>Ryan gülümsedi. "Elimizde kazanan bir kart olabilir. Dün Josh Green aradı. Büyük bir şeye rastlamış ve bu şey Kanada'daki Oceanus operasyonuyla ilgiliymiş."</p>

  <p>"Ne tür bir operasyon?"</p>

  <p>"Josh emin değildi. Ben Nighthawk'dan öğrenmiş."</p>

  <p>"Ofisimizdeki üniversiteli stajyer mi?"</p>

  <p>Ryan başıyla onayladı. ""Bildiğin gibi, Nighthawk Kanadalı kızılderilidir. North Woods'daki ailesinden garip mektuplar alıyormuş. Büyük bir şirket köylerinin yakınındaki büyük bir araziyi satın almış. Josh, Ben'e iyilik olsun diye arazinin kime ait olduğunu araştırmış. Oceanus tarafından kurulmuş bir kamış şirketine aitmiş."</p>

  <p>Heyecanlanan Therri korkularını bir yana bıraktı. "Bu bizim aradığımız ipucu olabilir."</p>

  <p>"Hı-hıh. Ben de aynı şeyi düşündüm. Bu yüzden Josh'tan kontrol etmesini istedim."</p>

  <p>"Onu oraya yalnız mı gönderdin?"</p>

  <p>"Aradığında Ben'le buluşmak üzere Kanada'ya gidiyordu. Nighthawk araziyi biliyor. Merak etme. Dikkatli olacaklar."</p>

  <p>Therri, Kopenhag sokaklarındaki saldırıyı hatırlayınca alt dudağını ısırdı. Ryan'a yüzlerce nedenden dolayı saygı duyuyordu, ama bazen bir amaca ulaşma hevesi mantığının önünü kapatıyordu.</p>

  <p>Therri'nin gözlerini korku bulutları sarmıştı yeniden. "Umarım," diye mırıldandı.</p>
</body>
</html>
