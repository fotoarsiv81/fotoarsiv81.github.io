<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 id="sigil_toc_id_10" style="margin-bottom:0cm;margin-bottom:.0001pt;text-align:justify"><a name="_Toc356508989">9</a></h2>

  <p>Austin mönüde sıralanmış anlaşılmaz yemekler arasından bir seçim yapmaya çalışırken Profesör Jorgensen sabırla bekliyordu, ama sonunda daha fazla bekleyemedi. Masaya dayanıp öne doğru eğildi. "Eğer bir Faroe spesiyalitesi denemek isterseniz kızarmış martı veya balina bifteği öneririm."</p>

  <p>Austin kendini papağan gagalı küçük kuşlardan birinin budunu dişlerken hayal edince martıdan vazgeçti. Faroe'de balinaların nasıl kanlı bir şekilde öldürüldüğünü duyduktan sonra köpekbalığı burnu yemeyi tercih ederdi. Sonunda yaşlı koyun anlamına gelen skerpikjot ta karar kıldı. Ama bir ısırıktan sonra martı seçmiş olmayı diledi.</p>

  <p>"Yemeğin nasıl?" diye sordu profesör.</p>

  <p>"Ayakkabı derisi kadar sert değil," diye yanıtladı Austin, çiğnemeye devam ederek.</p>

  <p>"Oh Tanrım, size haşlanmış koyun eti önermeliydim. Skerpikjot'u rüzgârda kurutuyorlar. Genellikle Noel'de hazırlanır ve yılın geri kalanı boyunca servis edilir. Söyledikleri gibi biraz yaşlı." Aklına gelen yeni bir düşünceyle neşelendi. "Faroe'de beklenen yaşam süresi oldukça yüksek, bu yüzden sizin için iyi olmalı."</p>

  <p>Austin küçük bir parça koparıp yutmayı başardı. Sonra çenesini biraz dinlendirmek için çatalını bıçağını bıraktı. "Sizi Faroe'ye getiren ne Dr. Jorgensen? Yemekleri olamaz."</p>

  <p>Profesörün gözleri neşeyle dans ediyordu. "Adadaki azalan balık stoklarını inceliyorum. Bu gerçek bir esrar!"</p>

  <p>"Ne bakımdan?"</p>

  <p>"Başta kaybolan balıkların nedeninin kirlilik olabileceğini düşündüm, ama Faroe'de su inanılmaz derecede temiz. Yerinde yapabileceğim testleri tamamladım, bu yüzden su örneklerini bilgisayarda taramak için yarın Kopenhag'a gidiyorum. Sorunla bağlantısı olabilecek bazı kimyasallara dair izler bulabilirim."</p>

  <p>"Kimyasalların kaynağına dair bir teori var mı?"</p>

  <p>"Çok garip," dedi kafasındaki saç tutamlarından birine dokunarak. "Eminim sorun yakındaki balık çiftlikleriyle ilişkili, ama şu ana kadar ikisi arasında gözle görülür bir bağlantı ortaya çıkmadı."</p>

  <p>Austin nerede hamburger bulabileceğini düşünerek etine bakıyordu, ama kulakları profesörün sözleriyle dikildi. "Bir balık çiftliğinin yakınında suyu test ettiğinizi mi söylüyorsunuz?"</p>

  <p>"Evet, adalarda alabalık, somon ve benzerlerini üreten su ziraatı tesisleri var. Skaalshavn'daki çiftlik civarından su numuneleri aldım. Sundini'den Törshavn sahili boyunca birkaç saat ilerliyorsun. Bu sözünü ettiğim yer, Streymoy'u Eysturoy Adası'ndan ayıran uzun bir haliç. Eskiden balina istasyonu olarak kullanılıyormuş. Çiftlik büyük bir balık tarlasının sahibi olan şirketler topluluğuna ait."</p>

  <p>Austin şansını bir denedi. "Oceanus mu?"</p>

  <p>"Evet, onları duydunuz mu?"</p>

  <p>"Çok" yakın bir zamanda. Anladığım kadarıyla profesör bu çiftliğin yakınındaki balık seviyesi olması gerekenden daha düşük."</p>

  <p>"Doğru," diye yanıt verdi Jorgensen kaşlarını çatarak. "Gerçek bir bulmaca."</p>

  <p>"Balık çiftliklerinin çevreye zararlı olabileceğini duymuştum," dedi Austin, Therri'yle konuşmasını hatırlayarak.</p>

  <p>"Doğru. Balık çiftliklerinin atıkları zehirli olabilir. Balıkların daha hızlı büyümeleri için özel bir kimyasal diyet uyguluyorlar, ama Oceanus en modern su temizleme sistemine sahip olduklarını söylüyor. Şu ana kadar iddialarıyla çelişen bir kanıt bulamadım."</p>

  <p>"Balık çiftliğini ziyaret ettiniz mi?"</p>

  <p>Jorgensen dişlerini ortaya sererek güldü. "Ziyaretçi kabul etmiyorlar. Çiftlik kraliyet mücevherlerinden daha iyi korunuyor. Şirketi Danimarka'da temsil eden hukuk firmasından biriyle tesis dışında konuşmayı becerdim. Çiftlikte hiçbir kimyasalın kullanılmadığına ve en iyi su arıtma sistemlerine sahip oldukları konusunda beni temin etti. Her zaman şüpheci bir bilim adamı olduğum için</p>

  <p>Oceanus'tan çok uzak olmayan küçük bir ev kiraladım ve su numuneleri alabilmek için tekneyle tesise olabildiğince yaklaştım. Dediğim gibi yarın Kopenhag'a gidiyorum, ama siz ve genç bayan arkadaşınız kulübeme gidebilirsiniz. Yol çok güzeldir."</p>

  <p>"Teşekkürler, profesör. Ne yazık ki Bayan Weld önümüzdeki birkaç gün çok meşgul olacak."</p>

  <p>"Bu büyük talihsizlik."</p>

  <p>Austin dalgın bir şekilde başını salladı. Jorgensen'in sıkı güvenlik önlemleriyle ilgili söyledikleri onu meraklandırmıştı. Bazıları bunu bir engel olarak görebilse de, Austin, Oceanus ve SS gemisiyle kruvazörün korkunç çarpışması arasındaki bağı araştırmak için bir davet olarak görüyordu. "Ama kulübe teklifinizi ben kullanabilirim. Gitmeden önce Faroe'yi biraz daha yakından görmek istiyorum."</p>

  <p>"Harika! İstediğiniz kadar kalın. Adalar muhteşemdir. Ev sahibine sizin geleceğinizi bildireyim. Adı Gunnar Jepsen ve kulübenin arkasındaki evde yaşıyor. Kiralık arabamı kullanabilirsiniz. Kulübeye ait bir de küçük bir tekne var ve sizi meşgul edecek yığınlarca şey bulabilirsiniz. Tepelerde kuşları seyretmek için inanılmaz yerler var, yürüyüş alanları süperdir ve yakında büyüleyici arkeolojik kalıntılar bulunuyor."</p>

  <p>Austin gülümsedi. "Yapacak bir şeyler bulacağımdan eminim." Yemekten sonra otelin barında bir gece içkisi içtiler, sonra Kopenhag'da buluşmaya söz vererek birbirlerine veda ettiler. Profesör o gece bir arkadaşıyla kalıyordu ve sabah adalardan ayrılıyordu. Austin otel odasına gitti. Ertesi sabah güne çok erken başlamak istiyordu. Pencereye gidip düşünceli bir şekilde tuhaf ama hoş kasabayı ve limanı seyretmeye başladı. Sonra cep telefonunu alıp tanıdık numaraları tuşladı.</p>

  <p>Gamay Morgan-Trout Washington'daki NUMA merkezinde ofisindeydi. Telefon çaldığında dikkatli bir şekilde bilgisayar ekranına bakıyordu. Gözlerini ekrandan ayırmadan ahizeyi kaldırarak dalgın bir şekilde alo dedi. Austin'in sesini duyunca ön dişleri arasındaki hafif boşlukla daha da dikkat çekici hale gelen bir şekilde gülümsedi.</p>

  <p>"Kurt!" dedi belirgin bir sevinçle. "Sesini duymak harika."</p>

  <p>"Senin de öyle. NUMA'da işler nasıl?"</p>

  <p>Gamay gülümsemeye devam ederek uzun, koyu kızıl saçlarını alnından itti. "Sen ve Joe gittiğinden beri her şey dengede. Kurbağa balığı siniriyle ilgili yeni bir araştırma okuyorum. İnsanlardaki denge sorunlarının çözülmesine yardımcı oluyormuş. Paul bilgisayarında bir Java Trench modeli üzerinde çalışıyor. En son ne zaman bu kadar heyecan duyduğumu hatırlamıyorum. Sen ve Joe için üzgünüm. O cesur kurtarış can sıkıntısından ağlamana neden olmuştur."</p>

  <p>Paul Trout'un bilgisayarı karısınınkiyle sırt sırtaydı. Trout tipik duruşuyla ekrana bakıyordu. Başı düşünceli bir şekilde hafifçe eğik, ama aynı zamanda bir seksenlik boyuna uyacak şekilde duruyordu. Açık kahverengi saçları Caz Çağı modasına uygun ortadan ayrılmış, şakaklardan geriye taranmıştı. Her zamanki gibi kusursuz giyinmişti. Üzerinde İtalya'dan aldığı haki renkli hafif takım elbise ve âdeti olduğu üzere ona uyan bir papyon vardı. Ela gözlerini gözlüklerinin üstünden bakıyormuş gibi kaldırdı, oysa gözlerinde lens vardı.</p>

  <p>"Lütfen korkusuz liderimize eve ne zaman geleceğini sor," dedi Paul. "O ve Joe manşetlere çıkarken NUMA bir mezar kadar sessiz kalıyor."</p>

  <p>Austin, Trout'un sorusunu duydu. "Paul'e birkaç gün içinde masamda olacağımı söyle. Joe en son oyuncağıyla ilgili testleri tamamladıktan sonra hafta içinde bir gün gelecek. Size nerede olacağımı haber vermek istedim. Yarın Faroe sahilinden yukarı, Skaalshavn adlı küçük bir kasabaya gidiyorum."</p>

  <p>"Neler oluyor?" diye sordu Gamay.</p>

  <p>"Oceanus adlı bir şirket tarafından işletilen bir balık çiftliğine bakmak istiyorum. Oceanus'la Faroe'da batan iki gemi arasında bir bağ olabilir. Ben ortalığı kolaçan ederken siz bu şirket hakkında bir şeyler öğrenebilir misiniz? Elimde fazla bir şey yok. Belki Hiram size yardımcı olabilir." Hiram Yeager NUMA'nın zengin veri tabanını idare eden bilgisayar dehasıydı.</p>

  <p>Birkaç dakika daha sohbet ettiler. Austin Gamay'a Danimarkalı denizcileri kurtarışları hakkında bilgi verdikten ve ondan Oceanus hakkında bilgi edineceğine dair söz aldıktan sonra telefonu kapadı. Gamay Austin'le yaptıkları konuşmanın özetini Paul'e aktardı.</p>

  <p>"Hiç yoktan bir şeyler çıkarmada Kurt'ün üstüne adam tanımıyorum," dedi Paul gülerek. "Balık çiftliği hakkında ne bilmek istiyor, traktörünü su altında nasıl yürüteceğini mi?"</p>

  <p>"Hayır, biçerdöverini," dedi Gamay abartılı bir ciddiyetle. "Senin bir balıkçı teknesinde büyüdüğünü nasıl unutabildim?"</p>

  <p>"Jimmy Buffett'ın söyleyeceği gibi bir balıkçının oğlunun basit oğlu." Trout bir balıkçı ailesinin çocuğu olarak Cape Cod'da doğmuştu. O gençken Woods Hole Oşinografi Enstitüsü'nün etrafında dolaşmaya başlayınca atalarının çizdiği yol farklılaşmaya başlamıştı. Enstitüdeki bazı bilim adamları onu Oşinografi eğitimi alması için cesaretlendirmişti. Doktorasını Scripps Oşinografi Enstitüsü'nde okyanus bilimlerinde yaparak derin okyanus jeolojisinde uzmanlaşmış, çeşitli denizaltı projelerinde bilgisayar grafikleri kullanma konusunda bir sihirbaz olmuştu.</p>

  <p>"Cehalet gösterine rağmen su ziraatı konusunda belli ettiğinden çok daha fazlasını bildiğini biliyorum."</p>

  <p>"Balık çiftliği yeni bir şey değil. Memleketimde insanlar belki yüz yıldan uzun bir süredir midye ve istiridye yetiştiriyor."</p>

  <p>"O halde aynı prensibin geçerli olduğunu, yalnızca yüzgeçli balıkların da dahil olduğunu biliyorsundur. Balıklar tanklarda üretilir ve okyanusta yüzen açık ağ kafeslerinde büyütülür. Çiftliklerde, doğal ortamında yakalamak için gerekenden çok daha kısa sürede üretilir balıklar."</p>

  <p>Paul kaşlarını çattı. "Hükümetin stokların azalması yüzünden doğal balık alanlarına getirdiği kısıtlamalardan sonra böyle bir rekabet balıkçıların istediği son şeydir."</p>

  <p>"Balık çiftlikleri buna katılmayacaktır. Su ziraatının daha ucuz yiyecek ürettiğini, iş sahaları açıp ekonomiye para akıttığını söylüyorlar."</p>

  <p>"Bir deniz biyoloğu olarak senin görüşlerin ne doğrultuda?"</p>

  <p>Gamay ilgi alanını değiştirip deniz biyolojisinde doktora yapmak üzere Scripps'e kaydolmadan önce deniz arkeolojisi alanında diploma almıştı. Bu süreçte bir ara Paul'le tanışıp evlenmişti.</p>

  <p>"Galiba ortada kalan bir balıkçı teknesi gibiyim. Balık çiftliklerinin faydaları vardır, ama çiftlikleri büyük şirketler yönettiğinde işlerin biraz kontrolden çıkmasından korkuyorum."</p>

  <p>"Rüzgâr hangi yönden esiyor?"</p>

  <p>"Bunu söylemek zor, ama sana olanlar konusunda bir örnek verebilirim. Adaylığını koyan bir politikacı olduğunu düşün. Balık çiftlikleri endüstrisi sahil bölgelerine yüz milyonlarca dolarlık yatırım yapacaklarını ve bu yatırımın senin bölgende iş sahaları açacağını ve her yıl milyarlarca doların ekonomik faaliyetlere katılacağını söylüyor. Sen hangi tarafı desteklerdin?"</p>

  <p>Trout bir ıslık çaldı. "Milyarlar mı? Bu kadar paranın söz konusu olduğunu bilmiyordum."</p>

  <p>"İş dünyasının çok küçük bir bölümünden söz ediyorum. Dünyanın her yerinde balık çiftlikleri var. Yakında somon, karides ya da midye yediysen Kanada, Tayland veya Kolombiya'da üretilmiş olabilir."</p>

  <p>"Çiftliklerin bu miktarlarda balık üretebilmek için inanılmaz bir kapasitelerinin olması gerek."</p>

  <p>"Bir fenomen. İngiliz Kolombiyası'nda çiftlikte üretilen yetmiş milyon balığa karşın doğal ortamında elli beş bin balık bulunuyor."</p>

  <p>"Bir balıkçı böyle bir üretimle nasıl rekabet edebilir ki?"</p>

  <p>"Edemiyorlar, " dedi Gamay omuz silkerek. "Kurt Oceanus adlı bir şirketle ilgileniyor. Bakalım bu konuda neler bulabilirim."</p>

  <p>Elleri bilgisayar klavyesinin üzerinde dolaştı. "Çok garip. Genelde internetle ilgili en büyük sorun çok fazla bilginin olmasıdır. Oceanus hakkında ise neredeyse hiçbir şey yok. Bulabildiğim tek şey şu bir paragraflık makale. Kanada'daki somon işleme tesisinin Oceanus'a satıldığını söylüyor. Biraz daha araştırayım."</p>

  <p>On beş dakika kadar süren bir arayıştan sonra, Paul yine Java Trench'e dalmışken Gamay sonunda, "İşte!" diye bağırdı.</p>

  <p>"Önemli bir şey buldun galiba."</p>

  <p>Gamay sayfayı aşağıya doğru indirdi. "Satın almayla ilgili birkaç satırlık bilgi bir haber bültenine sıkışıp kalmış. Görünüşe göre Oceanus'un dünya çapında şirketleri var ve yılda beş yüz milyon pounddan fazla kazanç getirmesi bekleniyor. Birleşme, bir Amerikan alt şirketin yardımıyla bu ülkede piyasalara girmesine olanak tanıyor. Satıcı üretiminin dörtte birini Birleşik Devletler'in alacağını hesaplıyor."</p>

  <p>"Beş yüz milyon pound! Balık oltamı teslim ediyorum. Bu tesislerden birini görmeyi çok isterdim. En yakını nerede?"</p>

  <p>"Sözünü ettiğim şu Kanada tesisini ben de görmek isterdim."</p>

  <p>"Bizi durduran ne? Kurt ve Joe yokken zamanımızı boşa harcıyoruz. Dünyanın kurtarılması gerekmiyor ve eğer gerekirse Dirk ve Al her zaman bu işe bakabilir."</p>

  <p>Gamay gözlerini kısarak ekrana baktı. "Tesis Cape Breton'da, yani Potomac kıyılarından bir adım uzakta değil."</p>

  <p>"Benim Yanki becerikliliğime güvenmeyi ne zaman öğreneceksin?" dedi Paul yapmacık bir şekilde içini çekerek.</p>

  <p>Gamay eğlenerek onu seyrederken Paul telefonu alarak bir numara çevirdi. Kısa bir konuşmadan sonra çocuksu yüzünde zafer dolu bir gülümsemeyle telefonu kapattı. "Bu NUMA'nın seyahat birimindekia damdı. Birkaç saat içinde Boston'a kalkan bir NUMA uçağı var. Belki pilotu Cape Cod'a uğramak konusunda etkileyebilirsin."</p>

  <p>"Denemeye değer," dedi Gamay bilgisayarındaki kapama düğmesine basarak.</p>

  <p>"Kurbağa balığı araştırması ne olacak?" Gamay kötü bir kurbağa taklidiyle yanıt verdi. "Java Trench ne olacak?"</p>

  <p>Milyonlarca yıldır orada. Birkaç gün daha bekleyebilir herhalde.</p>

  <p>O da bilgisayarını kapattı. Can sıkıntılarından nihayet kurtulduklarına sevinerek birlikte kapıya hücum ettiler.</p>
</body>
</html>
