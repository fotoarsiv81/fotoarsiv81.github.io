<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 id="sigil_toc_id_5" style="margin-bottom:0cm;margin-bottom:.0001pt;text-align:justify"><a name="_Toc356508984">4</a></h2>

  <p>Karl Becker Danimarkalı arama gemisi Thor'un güvertesinde huzursuzca dolaşıyordu. Omuzlarını kaldırmış, ellerini kalın paltosunun ceplerine sokmuş donanma bürokratı iri, kanatsız bir kuş gibi görünüyordu. Becker birkaç kat giyinmiş olmasına rağmen düşünceleri çarpışmaya geri gittikçe titremesine engel olamıyordu. Bir cankurtaran botuna bindirilmişti, ama aşırı kalabalık araç suya indirilirken ters dönünce buz gibi suya düşmüştü. Eğer Faroeli bir trol teknesi onu yarı baygın olarak kurtarmasaydı birkaç dakika içinde ölmüş olurdu.</p>

  <p>Bir sigara yakmak için durdu, sonra korkuluklara dayandı. Batık kruvazörün mezarını işaret eden kırmızı plastik küreye bakarken adının seslenildiğini duydu. Thor'un kaptanı Nils Larsen kendisine doğru geliyordu.</p>

  <p>"Nerede o lanet olası Amerikalılar?" diye kükredi Becker.</p>

  <p>"İyi haber. Az önce aradılar," dedi kaptan. "Beş dakika içinde burada olacaklarını umuyorlar."</p>

  <p>"Zamanı gelmişti artık."</p>

  <p>Leif Eriksson 'daki meslektaşı gibi Kaptan Larsen de uzun boylu sarışın ve profili haşin görünümlü bir adamdı. "Doğruyu söylemek gerekirse kruvazör batalı daha birkaç saat oldu. NATO kurtarma ekibinin ana gemiyi, mürettebatı ve kurtarma aracını olay yerine getirmek için yetmiş iki saate ihtiyacı var. NUMA çalışanları sekiz saat içinde buraya varma sözlerini tuttular. Biraz esnekliği hak ediyorlar."</p>

  <p>"Biliyorum, biliyorum," dedi Becker öfkeden çok sabırsızlıkla. "Nankörlük etmek istemiyorum, ama her dakikanın önemi var." Sigara izmaritini denize fırlatıp ellerini tekrar cebine gömdü. "Danimarka'da artık idam olmaması çok kötü," dedi öfkeyle. "O katil DN'lerin ipin ucunda asıldıklarını görmeyi çok isterdim."</p>

  <p>"Size bilerek çarptıklarından emin misiniz?"</p>

  <p>"Bundan hiç kuşkum yok! Rotalarını değiştirip doğruca üstümüze geldiler. Bang! Bir torpido gibi." Saatine baktı. "Amerikalıların beş dakika dediklerine emin misiniz? Ortada hiç gemi görmüyorum."</p>

  <p>"Bu çok şaşırtıcı," dedi kaptan. Dürbününü kaldırıp ufku taradı. "Ben de hiç gemi görmüyorum." Bir ses duyunca dürbünü gökyüzüne kaldırdı. "Durun. Bize doğru gelen bir helikopter var. Çok hızlı ilerliyor."</p>

  <p>Kalem ucuna benzer nokta gri bulut örtüsünün arasında hızla büyüyordu. Kısa süre sonra da pervanelerin patırtısı duyulur oldu. Helikopter doğruca Thor'un üstüne geldi, yelken direğinin biraz yukarısında uğuldadıktan sonra hafifçe yan yatarak arama gemisinin etrafında geniş bir daire çizdi. NUMA harfleri turkuvaz rengi 212'nin yan tarafına büyük kalın harflerle yazılmıştı.</p>

  <p>Geminin birinci subayı kaptana doğru gelerek yukarıdaki helikopteri işaret etti. "Amerikalılar. İniş izni istiyorlar."</p>

  <p>Kaptan onay verdi, mürettebat el telsizinden yanıtı bildirdi. Helikopter aniden harekete geçti, kıç tarafındaki güverte üzerinde asılı durduktan sonra ağır ağır inmeye başladı. Helikopter alanını gösteren beyaz dairenin tam ortasına indi.</p>

  <p>Kapı hızla açıldı, iki adam dönen pervanelerin altında ortaya çıkıp güvertenin karşısına koştu. Bir politikacı olarak Becker keskin bir gözlemciydi. Adamlar diğer Amerikalılarda da gördüğü doğal bir rahatlıkla hareket ediyorlardı, ama kararlı yürüyüşleri ve duruşları müthiş bir kendine güven havası yayıyordu.</p>

  <p>Öndeki geniş omuzlu adamın boyu bir seksenin üzerinde, kilosu doksan civarındaydı. Saçları kırlaşmıştı, ama yakına geldikçe Becker onun daha genç, büyük olasılıkla kırk yaşlarında olduğunu gördü. Koyu tenli arkadaşı biraz daha kısa boylu, daha genç ve daha zayıftı. Bir boksörün panteri andıran zarafetiyle yürüyordu; orta siklette dövüşerek kolej parasını çıkardığını duymak Becker'ı hiç şaşırtmazdı. Hareketleri rahat olmakla birlikte sarmal bir yayın enerjisine sahipti.</p>

  <p>Kaptan Amerikalıları selamlamak için öne çıktı. "Thor'a hoş geldiniz," dedi.</p>

  <p>"Teşekkürler. Ben Ulusal Sualtı ve Denizcilik Kurumu'ndan Kurt Austin," dedi duvardan geçebilirmiş gibi görünen iriyarı adam. "Ve bu da ortağım Joe Zavala." Önce kaptanla ardından Becker'la el sıkışıp neredeyse Danimarkalının gözlerinin yaşarmasına neden oldu. Austin'in atladığı kemikleri de Zavala ezdi.</p>

  <p>"Zamanlamanız çok iyi," dedi kaptan.</p>

  <p>"Programın birkaç dakika gerisindeyiz," dedi Austin. "Lojistik biraz karmaşıktı."</p>

  <p>"Önemli değil. Tanrı'ya şükür geldiniz!" dedi Becker elini ovuşturarak. "Helikoptere doğru baktı. "Kurtarma ekibi nerede?"</p>

  <p>Austin ve Zavala eğlenerek birbirlerine baktılar. "Kurtarma ekibine bakıyorsunuz," dedi Austin.</p>

  <p>Becker'ın şaşkınlığı zorlukla gizlediği öfkesini açığa çıkardı. "Tanrı aşkına bu iki... beyefendi Kaptan Petersen ve adamlarını nasıl kurtaracak?"</p>

  <p>Kaptan Larsen de aynı şeyi merak ediyordu, ama o duygularını daha iyi gizleyebiliyordu. "Onlara sormanızı öneririm," diye yanıt verdi, Becker'ın patlaması yüzünden belirgin şekilde mahcup olarak.</p>

  <p>"Eee?" dedi Becker önce Austin'e, sonra Zavala'ya bakarak.</p>

  <p>Becker helikopterden inen iki adamın bir gemi dolusu kurtarıcıya eşit olduğunu bilemezdi. Seattle'da doğan Austin denizde büyümüştü, babası bir deniz kurtarma şirketinin sahibi olduğu için bu hiç şaşırtıcı değildi. Washington Üniversitesi'nde sistem idaresi alanında yüksek lisans yaparken oldukça saygın olan Seattle dalış okuluna giderek birçok alanda yeterlilik kazandı. Deneyimini Kuzey Denizi petrol kuyularında bir süre babası için çalışarak kullandı, ardından sualtı istihbaratı yapmak için CIA tarafından işe alındı. Soğuk Savaş sona erince Sandecker onu Özel Görevler Ekibi'ni yönetmesi için tuttu.</p>

  <p>Zavala, Rio Grande'yi geçip Santa Fe'ye yerleşen Meksikalı bir anne babanın oğluydu. Yağ lekeli mekanik zekâsı bütün NUMA salonlarında bir efsane haline gelmişti ve her türlü makineyi onarabilir, değiştirebilir veya yeniden kullanılabilir hale getirebilirdi. Helikopterlerde, küçük jetlerde ve turbo destek araçlarında pilot olarak binlerce saat geçirmişti. Austin'in ekibine verilmesi çok şanslı bir eşleme olmuştu. Görevlerinin çoğu hiçbir zaman halka açıklanmıyordu, ama tehlike karşısındaki şakacı arkadaşlıkları, çelik gibi bir kararlılığı ve çok az kişinin rekabet edebileceği bir beceriyi gizliyordu.</p>

  <p>Austin sualtında mercan kayalıklarının rengindeki delici mavi yeşil gözleriyle sakin bir şekilde Becker'a baktı. Danimarkalının içinde bulunduğu durumu anladığı için adamın öfkesini geniş bir gülümsemeyle bertaraf etti. "Heyecanımız için özür dileriz. Kurtarma aracının yolda olduğunu hemen söylemeliydim size."</p>

  <p>"Bir saat içinde burada olur," diye ekledi Zavala.</p>

  <p>"Bu arada yapabileceğimiz bir sürü şey var," dedi Austin. Kaptana döndü. "Helikopterden indirmemiz gereken ekipman var. Güçlü omuzları olan birkaç adam verebilir misiniz?"</p>

  <p>"Evet, elbette." Kaptan sonunda bir şey yapıyor olmaktan dolayı rahatlamıştı. Hiç vakit yitirmeden birinci subayından bir çalışma gurubu oluşturmasını istedi.</p>

  <p>Austin'in talimatıyla homurdanan tayfalar helikopterin depo bölümündeki büyük sandıkları güverteye indirdiler. Austin helikopterden aldığı bir manivelayı kullanarak kutuyu açıp içine baktı. Hızlı bir incelemeden sonra, "Her şey yerli yerinde görünüyor. Son durum nedir?" diye sordu.</p>

  <p>Kaptan Larsen batık geminin yerini gösteren şamandırayı işaret etti. Austin ve Zavala dikkatle dinlerken Larsen çarpışma ve batışı kısaca özetledi.</p>

  <p>"Bu çok mantıksız," dedi Austin. "Söylediklerinize bakılırsa denizde bir sürü yer varmış."</p>

  <p>"Andrea Doria ve Stockholm'ün de öyleydi," dedi Zavala, Nantucket açıklarında meydana gelen deniz kazası felaketine atıfta bulunarak.</p>

  <p>Becker, DN suçlularıyla ilgili bir şeyler söyledi, ama Austin onunla ilgilenmeyip elindeki işine baktı. "Kaptan ve adamlarının hâlâ hayatta olduğunu düşünmenizin nedeni ne?"</p>

  <p>"Yardım çağrısını aldığımızda buralarda balina nüfusu taraması yapıyorduk," dedi Larsen. "Aşağıya bir hidrofon sarkıttığımızda geminin gövdesine vurularak Mors alfabesiyle SOS çağrısı gönderildiğini duyduk. Ne yazık ki yalnızca alabiliyoruz. Mesaj gönderemiyoruz. Ama Kaptan Andersen dahil on üç adamın öndeki ranza odalarında kapalı kaldıklarını düşündü. Odanın havası kirlendi ve hipoterminin ilk aşamalarındalar."</p>

  <p>"Onlardan en son ne zaman haber aldınız?"</p>

  <p>"İki saat kadar önce. Mesaj genelde aynıydı, yalnızca darbeler daha belli belirsizdi. Sona doğru aynı sözcüğü durmadan tekrarladılar."</p>

  <p>"Neymiş o."</p>

  <p>" Umutsuz"</p>

  <p>Austin bu sözlerin ardından gelen sessizliği bozdu. "Gemiye başka ekipman indirdiniz mi?"</p>

  <p>"Faroe Sahil Koruma Stremoy'daki NATO Üssü'nü aradı. Kruvazör battıktan birkaç dakika sonra NATO denizaltı kurtarma şebekesiyle bağlantı kurdular. Şu gördüğünüz gemiler çoğunlukla İskandinav ülkelere ait. Biz geçici ana gemi görevi görüyoruz. Kısa süre sonra bir kurtarma aracıyla birlikte bir İsveç gemisi gelecek, ama bu durumda diğerleri gibi o da işe yaramıyor. Adamları denizaltı kurtarma kapağından kurtaracak şekilde tasarlanmış. Seksen metre aşağıdaki kruvazörün yerini belirleyebildik, ama onun ötesinde bütün teknik yeteneğimize rağmen meydana gelmekte olan felaketi yalnızca seyredebiliyoruz."</p>

  <p>"Bu şart değil," dedi Austin.</p>

  <p>"O halde bize yardım edebileceğinizi düşünüyorsunuz," dedi Becker yalvaran gözlerle.</p>

  <p>"Belki. Neyle karşı karşıya olduğumuzu gördükten sonra daha fazla şey söyleyebiliriz."</p>

  <p>Becker önceki kabalığı için özür diledi. "Haddimi aştığım için özür dilerim. Yardımınız için müteşekkiriz. Kaptan Petersen'a özel teşekkür borçluyum. Çarpışma olduktan ve kruvazörün birkaç dakika içinde batacağına hiç kuşku kalmayınca benim cankurtaran botlarına binmemi sağladı. Diğerlerinin hâlâ aşağıda olduğunu öğrenince onlara yardım etmeye koştu ve gemi batarken aşağıda mahsur kaldı."</p>

  <p>"Cesur bir adammış. Onu ve mürettebatını kurtarmak için daha da iyi bir neden bu," dedi Austin. "Geminin dipteki konumu hakkında bir fikriniz var mı?"</p>

  <p>"Evet, elbette. Benimle gelin," dedi kaptan. Ana güvertenin çıkışındaki elektronik laboratuvarına giden yolu gösterdi. Oda uzaktan algılama projelerinde kullanılan bilgisayar monitörleriyle doluydu. "Bu Leif Erikssoriun yüksek çözünürlü sonar resmi," dedi büyük monitördeki resmi göstererek. "Gördüğünüz gibi meyilli bir yerde hafif eğik yatıyor. Mürettebatın odaları burada, yemek salonunun bir kat altında, pruvadan kısa bir mesafede. Görünen o ki burada biraz hava sıkışmış." Gövdenin bir bölümünü daire içine aldı. "Hâlâ hayatta olmaları bir mucize."</p>

  <p>"Belki de hiç olmamasını dileyecekleri bir mucize bu," dedi Becker morali bozuk bir şekilde.</p>

  <p>"Bize o bölmeyi anlatın."</p>

  <p>"Oldukça büyüktür. İki düzine mürettebat için ranza var. Yemek salonundan tek bir koridorla ulaşılıyor. Ayrıca bir acil kapısı var."</p>

  <p>"Yatak odasının özel ayrıntılarına ihtiyacım var, özellikle boruların, devrelerin ve yapısal desteklerin yerleri."</p>

  <p>Kaptan bir dosya uzattı. "Donanma bölümü kurtarma girişimi için bu dosyayı faksladı bize. İhtiyacınız olan her şeyi burada bulacağınızı sanıyorum. Bulamazsanız hemen temin edebiliriz."</p>

  <p>Austin ve Zavala geminin şematik yapısını inceledikten sonra sonar resmini incelemeye başladı. "Resimlerden öğrenebileceklerimiz bu kadar," dedi Austin sonunda. "Belki artık yüzmeye gitmemin zamanı gelmiştir."</p>

  <p>"Mayonu getirmen iyi olmuş," dedi Zavala.</p>

  <p>"Yeni Michelin modeli. Kızları çok etkileyeceği kesin."</p>

  <p>Becker ve kaptan, çılgın bir ikiliyle mi karşı karşıya kaldıklarını merak ettiler. Birbirlerine şaşkın bir şekilde bakıp NUMA görevlilerine yetişmek için koştular. Zavala, stratejilerini Kaptan Larsen ve Becker için anlatırken Austin dört güçlü tayfaya bir sandığı seren direğinin altına kadar taşımaları için gerekli talimatları veriyordu.</p>

  <p>Vincin kablolarını açtıktan sonra Austin kabloyu sandığa bağladı ve kaldırmaları için işaret verdi.</p>

  <p>Sandıktan yükselen parlak sarı figür iki metreden biraz uzundu ve ellili yıllardaki bilimkurgu filmlerindeki robotlara benziyordu. Alüminyum kollar ve bacaklar gerçekten de Michelin reklamlarındaki adamı andırıyor, miğfer aşırı büyüklükte bir balık akvaryumunu akla getiriyordu. Ellerin ucunda bir böceğinkilere benzer kıskaçlar bulunuyordu. Dört küçük pervane dirseklerin ve kolların arkasından çıkan yuvarlak muhafazada korunuyordu.</p>

  <p>Austin parmaklarını figürün arkasına bağlı birime vurdu. "Bu en son Hardsuit teknolojisi. Bu model yedi yüz metre derinlikte altı saate kadar çalışabilir, bu yüzden bol bol zamanım olacak. Kısa bir merdiven almamın bir sakıncası var mı? Suda deneyimli bir bot ekibi de istiyorum."</p>

  <p>Kaptan birinci subayını bu istekleri karşılaması için gönderdi. Yağmurluğunu çıkardı, balıkçı yakalı kazağının üstüne kalın yünlü bir kazak geçirip siyah donanma başlığını kulaklarının üstüne indirdi. Giysi belde iki bölüme ayrılıyordu. Austin merdivene çıkıp bedenini alttaki bölmeye soktu. Sonra üst kısım bağlandı, bağlantı hattı iliştirildi ve vinç kolu onu yavaşça kaldırdı.</p>

  <p>Giysinin gemininkiyle aynı frekansa sahip telsizini kullanarak güverteden otuz santim kadar yükselince durmalarını söyledi. On altı hidrolik döner eklemle hareketlendirilen kolları ve bacakları oynattı. Sonra her elin ucunda bulunan ve elle hareket ettirilen manipülatörleri oynattı. Sonunda ayak kontrollerini deneyip yatay ve dikey iticilerin vızıltısını dinledi.</p>

  <p>"Bütün sistemler çalışıyor," dedi Austin.</p>

  <p>Atmosferik dalış giysisi, veya ADG dalgıçların hassas işleri yapmalarına izin verirken onları yoğun atmosfer basıncından koruyordu. İnsansı şekline rağmen Hardsuit bir araç olarak görülüyor ve dalgıç ondan pilot olarak söz ediyordu.</p>

  <p>Zavala operasyonu denetlerken vinç kolu suya doğru döndü. Austin ipin ucundaki bir yo-yo gibi sağa sola sallanıyordu. Mürettebatın kendi botunu suya indirdiğini görünce, "İndirin," dedi.</p>

  <p>Kablo gevşetildi ve Austin yükselip alçalan dalgaların arasına indi. Yeşil köpükler miğferinin üstünü kapladı. Bot mürettebatı kabloyu çözdükten sonra Austin birkaç kulaç boyunca bir taş gibi suya gömüldü. Giysinin doğal batmazlık ayarını yaptıktan sonra iticileri kurcaladı, yukarı aşağı, sağa sola gittikten sonra yüzeyin altında asılı pozisyonda durdu. Üstünde parlayan soluk yüzeye son bir kez baktıktan sonra göğsündeki ışıkları açtı, dikey kontrol panele bastırıp inişe geçti.</p>
</body>
</html>
