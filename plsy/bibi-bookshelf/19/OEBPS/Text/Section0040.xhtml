<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 id="sigil_toc_id_37" style="margin-bottom:0cm;margin-bottom:.0001pt;text-align:justify"><a name="_Toc356509016">36</a></h2>

  <p>Austin sıradan insanlardan oluşan saldırı ekibini ormandan geçirip patikanın loş ışıklarının rehberliğinde karanlık meydanın kenarına getirdi. Ağır ağır ve büyük bir titizlikle hareket ediyor, ayağını basmadan önce yolda herhangi bir dal parçası olup olmadığını kontrol ediyordu.</p>

  <p>Bu ağır hız insanı deli ediyordu, ama o nöbetçiyle karşılaştıklarından beri kimseyi görmemiş olmalarına rağmen yalnız olmadıklarını hissediyordu. Kubbe dev bir ampul gibi aydınlanıp meydanda alçak sesli bir homurtu duyulunca içgüdüleri doğrulandı.</p>

  <p>Austin ve diğerleri canlı heykeller gibi donup kaldılar. Sonra biraz gecikmeli tepki vererek kendilerini yüzüstü yere atıp bir saldırıyı püskürtmek için tüfeklerini hazırladılar. Bekledikleri mermi yağmuru gelmedi. Onun yerine homurtunun yoğunluğu ve şiddeti arttı, hızla akan bir nehir sesi gibi etraflarını kapladı. Ses yüzlerce Kiolya adamının ağzından geliyordu. Geniş, yukarıya dönük yüzleri mavimsi ışıkla kaplanmış, deli bakışlı gözleri kubbenin önündeki yükselmiş kürsüde dikilen Barker'a sabitlenmişti.</p>

  <p>Sonra meydanı kuşatan düzinelerce tam tamın monoton sesi duyuldu ve kalabalık tekdüze bir sesle bağırmaya başladı.</p>

  <p>"Toonook... Toonook... Toonook."</p>

  <p>Bu aşırı hayranlıktan başı dönen Barker içinde bulunduğu anın zevkini çıkarmak için bekledi, kollarını gökyüzüne doğru kaldırmadan önce havayı bir iksir gibi içine çekti. Sonra fiş prizden çekilmiş gibi tam tamların ve adamların sesi birden kesildi. Barker kökeni kuzey rüzgârının çok daha ötesine dayanan yabancı bir dilde alçak sesle konuşmaya başladı, sesinin tonu yavaş yavaş arttı.</p>

  <p>Zavala sürünerek Austin'in yanına geldi. "Neler oluyor?"</p>

  <p>"Görünüşe göre dostumuz lise hazırlık toplantısı yapıyor."</p>

  <p>"Igghh. O amigo kızlar hiçbir güzellik yarışmasını kazanamaz," dedi Zavala.</p>

  <p>Austin barbarca görüntüyle büyülenmiş gibi bakıyordu ağaçların arasından. Ben'in dediği gibi kubbe gerçekten dev bir Eskimo evine benziyordu. Barker acımasız adamlarını bir delilik nöbetine sokarak onlara iyilik yapıyordu. Bütün dikkatleri liderlerinin üzerinde olan Barker'ın özel ordusu bir grup yabancının ormanda gizlice ilerlediğini fark edemezdi. Austin ayağa kalkıp ötekilere de aynısını yapmasını işaret etti. Çömelerek ilerleyerek ormandan geçip gölün kenarındaki açıklığa geldiler.</p>

  <p>Rıhtımın etrafındaki alan boş görünüyordu. Austin, Barker'ın bütün adamlarının liderlerinin gösterisi için kubbenin yanına çağrıldıklarını tahmin etti. Ama riske girmeyecekti. Rıhtımın yanındaki sundurma düzinelerce saldırganı alacak büyüklükteydi. Binanın yan tarafına yaklaşıp köşede baktı. Sundurmanın göle bakan çifte kapıları ardına kadar açıktı, sanki son çıkanın acelesi vardı.</p>

  <p>Zavala ve Basklılar gözcülük ederken Austin içeri girip feneri etrafa gezdirdi. İçerisi halatlar, çapalar, şamandıralar ve diğer tekne malzemeleri hariç boştu. Etrafına hızla bakınıp geri dönmek üzereyken onu takip eden Ben içeri girip, "Bekle," dedi.</p>

  <p>Kızılderili beton yeri işaret ediyordu. Austin'in bütün gördüğü binayı kullananlar tarafından taşınan toprak yığınlarıydı. Ben dizlerinin üstüne çöküp parmağıyla küçük bir çocuğun ayak izini takip etti. Austin'in bakışları sertleşti. Zavala ve Aguirrez kardeşlerin yanına çıktı. Üçü de gölde hareket eden ışıklara bakıyorlardı. Austin bir motor sesi duyar gibi oldu. Barker'ın sesi rüzgârla taşındığı için emin olamıyordu. Çantasına uzanıp gece gözlüklerini çıkardı. "Bir tür tekne. Kenarları alçak kare biçiminde."</p>

  <p>Gözlükleri Ben'e uzattı. "Buraya ilk geldiğimde gördüğüm katamaran bu."</p>

  <p>"Ondan söz ettiğini hatırlamıyorum."</p>

  <p>"Özür dilerim. O gece bir sürü şey oldu. Josh Green ve ben kanomu getirmiştik, rıhtımda bu şeyin bağlı olduğunu gördük. O sırada önemli görünmedi."</p>

  <p>"Çok önemli olabilir. Anlat."</p>

  <p>Ben omuz silkti. "On yedi metre uzunluğunda. Mavnaya benziyor, ama katamaran gövdesi var. Birkaç metre uzunluğundaki taşıyıcı bir bant pruvadaki bir kovadan kıç tarafına uzanıyor. Balıkları beslemek için olduğunu düşündük."</p>

  <p>"Balıkları beslemek," diye mırıldandı Austin.</p>

  <p>"Gördüğümüz balık kafeslerini anlatmıştım size."</p>

  <p>Austin balık kafeslerini düşünmüyordu. Ben'in sözleri bir Mafya klişesini aklına getirmişti: ayakkabılara beton dökülen kişinin Doğu Nehri'ne yolculuğuydu bu. Kiolya'nın başını komşu kabilelerle derde sokan çirkin alışkanlık aklına gelince bir küfür savurdu. Barker yola çıkışına kitle imhasının eşlik etmesini istemişti.</p>

  <p>Austin rıhtımın ucuna koştu. Gece gözlükleriyle tekrar baktı. Ben'in aklından geçerken gördüğü şeyi daha iyi anlayabiliyordu. Hareket eden ışıkların altında güvertedeki insanları görebiliyordu. Neyle karşı karşıya olduğunu bilmiyordu, ama iyi bir fikri vardı.</p>

  <p>Pablo peşinden gelmişti. "Nedir bu?" diye sordu, suda yansıyan ışıklara bakarak.</p>

  <p>"Bela," dedi Austin. "SeaCobrdyı çağır."</p>

  <p>Pablo belinden telsizini çıkarıp İspanyolca bir emir haykırdı.</p>

  <p>"Geliyorlar. Geldiklerinde ne yapmalarını istiyorsun."</p>

  <p>"Başlangıç için şu Eskimo evini eritmelerini söyle."</p>

  <p>Pablo gülümseyerek emri aktardı.</p>

  <p>Austin, Zavala'yı yanına çağırdı, kısa bir süre konuştular. Zavala rıhtımda ilerlerken Austin diğerlerini topladı. "Ben'in gölün uzak tarafındaki köyüne gitmenizi istiyorum. Bizi orada bekleyin. Havai fişekler başladıktan sonra ortalık çok ısınırsa ormanda izinizi kaybettirin."</p>

  <p>"Mavnadakiler benim halkım mı?" diye sordu Ben endişeyle.</p>

  <p>"Sanırım. Joe ve ben yakından bakacağız."</p>

  <p>"Ben de gelmek istiyorum."</p>

  <p>Biliyorum. Ama bizi buradan çıkarmak için orman hakkındaki bilgine ihtiyacımız olacak. Ben'in çenesinin inatçı bir şekilde kasıldığını görünce ekledi. "Biz konuşurken halkının karşı karşıya olduğu tehlike daha da artıyor."</p>

  <p>Zavala iskeleye bağlı teknelerden birinin üzerinde çalışırken bir homurtu duyuldu. Ben'in son ziyaretinden sonra Barker'ın adamları işlerini şansa bırakmayıp bütün anahtarları almışlardı, ama Zavala bir tekne motorunu uyurken bile parçalara ayırabilirdi. Az sonra jetskinin homurtusu düzenli hale geldi. Zavala diğerlerinin durduğu yere geldi. "İsviçre ordu çakımın işe yarayacağını biliyordum," dedi.</p>

  <p>Austin endişeyle göle bakıp jetskiye bindi. Zavala tüfeğini kullanmak için arkaya geçti. Austin iskeleden uzaklaşıp gaza bastı. Saniyeler sonra jetski saatte elli mil hızla uzaktaki ışıkları takibe başladı.</p>

  <p>Austin kişisel araçlar konusunda ikili duygular içindeydi. Ona göre jetskiler sahilde bulunanları, hayvanları ve yelkenlileri rahatsız etmek dışında bir amacı bulunmayan ses kirliliği kaynaklarıydı. Öte yandan jetski kullanmanın suda motosiklet kullanmak gibi bir şey olduğunu kabul etmek zorundaydı. Birkaç dakika içinde gece gözlüklerini kullanmadan katamaranı görebiliyordu. Mavna durmuş gibiydi.</p>

  <p>Güvertedekiler hızla yaklaşan aracı ve ardından fışkıran horoz kuyruğunu andıran beyaz köpükleri görebiliyorlardı. Bir spot ışığı üzerlerine çevrildi.</p>

  <p>Parlak ışıkla kör olan Austin hemen gidonun üstüne yattı, ama bunun gecikmiş bir tepki olduğunun farkındaydı. Görülmeden önce araca iyice yaklaşmayı umuyordu. Beyazlara has yüz hatları ve açık renk saçları bir yabancı, daha doğrusu bir düşman olduğunu hemen ele verirdi. Jetskiyi sert bir şekilde döndürüp bir köpük duvarı oluşturdu. Işık birkaç saniye sonra onları buldu. Austin gidonu ters yöne kırdı, ama bu su akrobasisine ne kadar devam edebileceğini ya da bu slalomun bir işe yarayıp yaramayacağını bilmiyordu. Omzunun üstünden geriye seslendi.</p>

  <p>"Işığı söndürebilir misin?"</p>

  <p>"Bu şeyi sabit tut, söndüreyim," diye karşılık verdi Zavala.</p>

  <p>Austin söz dinleyip jetskiyi yavaşlattı, katamarana doğru yan çevirdi. Güvertedekilere iyi bir ateş fırsatı verdiğini biliyordu, ama bu riske girmek zorunda olduğunu hissediyordu. Zavala tüfeğini kaldırıp tetiğe bastı. Tüfek gümledi. Işık yanmaya devam edip onları tekrar buldu. Kulakları ilk patlamadan dolayı hâlâ çınlamakta olan Austin ikinci atışı duymaktan çok hissetti. Işık söndü.</p>

  <p>Mavnadakiler fenerlerini yaktılar. Kısa süre sonra ince ışık huzmeleri karanlığı araştırmaya başladı ve Austin hafif silahların ateş açtığını duydu. O zamana kadar ışık menzilinden çıkmıştı, fışkıran köpükler yerini belli etmesin diye jetskinin hızını azaltmıştı.</p>

  <p>Mermilerin etraflarındaki suya çarptıklarını duyabiliyorlardı. Katamaran demir alıp tekrar harekete geçmişti.</p>

  <p>Austin hu karşılaşmanın mavnadakilerin kötü işini geciktirmeyip yalnızca hızlandırdığını biliyordu. Mavnayı bir trafik polisi gibi durdurmaya kalkarlarsa o ve Zavala'nın üzerinde bir elekten daha fazla delik olacağını biliyordu. Beynini hızla çalıştırmaya uğraşırken değerli saniyeler geçiyordu. Ben'in katamaran konusunda söylediklerini hatırladı ve aklına bir fikir geldi. Planını Zavala'ya iletti.</p>

  <p>"Endişelenmeye başlıyorum," dedi Zavala.</p>

  <p>"Seni suçlamıyorum. Biraz riskli."</p>

  <p>"Anlamadın. Planı sevdim. Beni endişelendiren bu. "</p>

  <p>"Geri döndüğümüzde NUMA psikiyatrisinden randevu alacağım. Bu arada sen rakiplerimizi biraz hafifletebilir misin, bir bak."</p>

  <p>Zavala başıyla onaylayıp tüfeğini kaldırdı, hareket eden ışıklara karşı silueti görünürken orada dikilme hatasını yapan bir adama nişan aldı. Tüfek kükredi, adam kollarını havaya savurarak atış poligonunda ortadan kaybolan bir ördek gibi yok oldu.</p>

  <p>Austin gaza bastı ve saniyeler sonra mavnadan yaylım ateşi açıldığında o noktadan çok uzaktaydılar. Zavala'nın tüfeği kükredi ve bir adam daha devrildi. Mavnadaki adamlar sonunda kolay hedef olduklarını anlayıp ışıkları söndürdüler. Austin'in beklediği hareket de tam olarak buydu.</p>

  <p>Katamaran hızlanmaya başlamıştı. Austin jetskiyi bir an için mavnaya paralel sürdü, sonra etrafından dolaşıp kıç tarafının birkaç metre gerisine düştü. Gözlerini ilerideki ikiz dümen suyundan ayırmayıp gaza bastı. Kıçın bir tarafını hedefleyip son saniyede gücü kesti.</p>

  <p>Jetski katamaranın kıçına gürültüyle çarptı, korkunç bir sürtünme sesiyle kayıp meyilli güverteye çıktı. Jetskinin yaklaştığını duyan bir tayfa elinde makineli tüfekle kıç tarafında bekliyordu. Jetskinin yuvarlak pruvası bacaklarına çarptı. Kemikleri işitilebilir bir çatırtıyla kırıldı ve havaya fırlayarak güvertenin yarısına kadar uçtu. Jetski durmadan önce Zavala aşağı atladı. Austin de jetskiden güverteye atlayıp kılıfından Bowen'i çıkardı.</p>

  <p>Jetski güvertede kayarak yan yatmıştı, böylece onlara bir korunak sağlamıştı. Austin karanlıkta hareket eden birini görüp hemen ateş etti. Hedefi kaçırdı, ama namludan çıkan ateşin ışığında korkunç bir manzarayla karşılaştı. Karanlıkta ölü mü diri mi olduklarını anlayamadığı bedenler taşıyıcı banda konmuş, yavaşça kıça doğru ilerliyorlardı. Oradan bir kanal yoluyla göle döküleceklerdi.</p>

  <p>Zavala'ya kendisini koruması için bağırdı. Tüfek arka arkaya üç el ateş etti. Mavnanın karşı tarafındaki çığlıklardan bir veya iki merminin tam isabet kaydettiği anlaşıldı. Austin tabancasını kılıfına sokup bandın üstünde mücadele veren en yakınındaki kişiyi banttanç ekip aldı. Daha küçük bir beden korkunç bantta yerini almıştı. Austin onu da tehlikeli yoldan çekip aldı ve bir çocuk olduğunu gördü.</p>

  <p>Daha fazla sayıda beden üstüne doğru geliyordu. Onları ne kadar süre için tehlikeden uzaklaştırabileceğini bilmiyordu, ama denemeye kararlıydı. Bir başkasını bacaklarından yakaladı. Ağırlığından erkek olduğunu anladı, onu güvenli bir yere çekerken yorgunluğun etkisiyle inledi. Bir başkasını ayak bileklerinden tutmuştu ki kayış durdu. Ayağa kalktı. Yüzünden terler akıyor, hızlı hızlı soluyordu. Göğsündeki yaranın sızladığını hissetti. Bakınca elinde fenerle birisinin kendisine doğru geldiğini gördü. Hemen Bowen'i aldı.</p>

  <p>"Ateş etme, amigo," dedi ortağının tanıdık sesi.</p>

  <p>Austin, Bowen'i indirdi. "Senin beni koruduğunu sanıyordum."</p>

  <p>"Koruyordum. Sonra seni koruyacağım kimse kalmadı. Ben birkaç kişiyi vurduktan sonra geri kalanı suya atladı. Kayışı kapama düğmesini bulup kapattım."</p>

  <p>Austin'in mutlak ölümden kurtardığı ilk kişi ağzındaki bantla mücadele veriyordu. Austin feneri alıp bakınca Therri Weld'in kimseyle karıştırması mümkün olmayan mavi gözlerini gördü. Dikkatle ağzındaki bandı çekti, sonra ellerini ve ayaklarını serbest bıraktı. Therri onlara hızla teşekkür edip neredeyse ölüm arkadaşı olacak olan küçük kızı kurtardı. Austin kıza bebeğini verdi, küçük kız ezercesine sarıldı bebeğine.</p>

  <p>Birlikte çalışarak diğerlerini de serbest bıraktılar hemen. Ryan, Austin'e kocaman bir gülümsemeyle övgü dolu sözler sarf etmeye başladı. Austin bu egoist eylemciden bıkıp usanmıştı artık. Kurtarma işinin yoluna çıktığı ve Therri'nin hayatını tehlikeye soktuğu için çok kızgındı ona. Ryan'ın yanlış bir sözüyle onu aşağıya atabilirdi.</p>

  <p>"Şimdilik kapa çeneni," dedi. Ryan, Austin'in dalga geçecek durumda olmadığını anlayıp dudaklarını birbirine kenetledi.</p>

  <p>Son esirleri de kurtarırken Austin bir motor sesi duydu. Bowen'ini eline aldı, Zavala'yla birlikte korkulukların arkasına çömeldiler. Teknenin motorları kapatıp mavnaya çarptığını duydular. Austin ayağa kalkıp feneri yaktı. Işık Ben Nighthawk'in endişeli yüzüne düştü.</p>

  <p>"Hadi gel," diye seslendi Austin. "Buradaki herkes iyi."</p>

  <p>Ben'in yüzünü bir rahatlama hissi kapladı. O ve Aguirrez kardeşler katamarana tırmandılar. Pablo iki büklümdü ve hareket etmede zorlanıyor gibiydi. Diğerleri ona yardım ettiler. Basklının dirseğinin üstü kanla kaplanmıştı.</p>

  <p>"Ne oldu?" diye sordu Austin.</p>

  <p>Diego gülümsedi. "Siz buradayken nöbetçilerden bazıları teknelerini aldığımızı görüp kira istedi. Onlara elimizdekilerle ödeme yaptık. Pablo yaralandı, ama o domuzları öldürdük." Etrafına şöyle bir bakıp en az üç ceset gördü. "Görüyorum ki siz de meşgulmüşsünüz."</p>

  <p>"Hem de istemediğin kadar." Austin ışıkların hareket ettiği rıhtıma doğru baktı. "Arı kovanına çomak sokmuş gibisiniz."</p>

  <p>Çok büyük bir arı kovanı, diye yanıt verdi Pablo. Başını kaldırıp helikopter sesinin geldiği yere baktı. "Ama bizim de arılarımız var."</p>

  <p>Austin mavi siyah gökyüzünde hareket eden gölgeye baktı. SeaCobra tam zamanında yetişmişti. Karaya doğru bir ok gibi ilerliyordu. Barker'ın kompleksine yaklaşırken yavaşladı ve umulduğu gibi Eskimo evini yerle bir etmek yerine daireler çizmeye başladı.</p>

  <p>Hedefini arıyor, ama bulamıyordu. Kubbe yine kamufle edilmişti ve dev bina karanlık ormanla karışmıştı.</p>

  <p>Ölümcül bir kararsızlık anıydı bu. Arama ışıkları Londra hava akınındaki Alman bombardıman uçakları gibi aydınlatıyordu helikopteri. Keşfedildiklerini anlayan helikopter ekibi meydana bir füze gönderdi. Çok geç kalmışlardı. Helikopter yere ateş açarak Barker'ın bir avuç adamını öldürdü, ama aynı zamanda bir ışık huzmesi yukarı fırladı. Isı arayan yerden havaya füzeler bu kadar yakın mesafeden hedefi şaşıramazdı. Helikopterin egzoz borusuna kilitlendi. Çok parlak sarı ve kırmızı alevler fışkırdı ve helikopter ateş gibi, dumanı tüten parçalar halinde göle düştü.</p>

  <p>O kadar hızlı olmuştu ki katamarandakiler gördüklerine inanamıyorlardı. Sanki süvariler kurtarmaya gelmiş, ama bir kızılderili pususuna düşmüşlerdi. Savaşta her an her şeyin olabileceğine inanan Austin bile şok geçiriyordu, ama kendini çabuk toparladı. Kaybedecek zamanları yoktu. Barker'ın katilleri her an üzerlerine gelebilirdi. Ben'i çağırıp katamarandakileri karaya çıkarmasını ve ormanda gizlenmelerini söyledi.</p>

  <p>Ryan yanına gelip, "Bak, bu olanlar için üzgünüm, ama sana borçluyum," dedi.</p>

  <p>"Bu sefer bizdensin, ama bir daha başını derde soktuğunda tek başınasın."</p>

  <p>"Belki sana yardım ederek borcumu ödeyebilirim."</p>

  <p>"Belki buradan uzaklaşarak bana borcunu ödeyebilirsin. Therri ve diğerlerinin güvenle karaya çıkmalarını sağla."</p>

  <p>"Peki siz ne yapacaksınız," diye sordu Therri. Ryan'ın arkasından gelmişti.</p>

  <p>"Dr. Barker veya Toonook'la birkaç kelime etme niyetindeyim."</p>

  <p>Therri inanamayarak bakıyordu ona. "Şimdi kim dikkatsizlik ediyor? Kendimi gereksiz tehlikeye attığım için bana kızan sen değil miydin? O ve adamları seni öldürür."</p>

  <p>"Akşam yemeği randevumuzdan o kadar kolay kurtulamazsın."</p>

  <p>"Akşam yemeği mi? Bunca deliliğin içinde bunu nasıl düşünebilirsin? Sen delisin!"</p>

  <p>"Oldukça aklı başındayım, ama aramıza kimse girmeden romantik bir akşam geçirmeye kararlıyım."</p>

  <p>Therri'nin yüzü yumuşadı, dudaklarına belli belirsiz bir gülümseme oturdu. "Bunu ben de isterim. Dikkatli ol."</p>

  <p>Austin, onu hafifçe dudaklarından öptü. Sonra Zavala'yla birlikte jetskiyi suya itti. Kurtarma saldırısı sırasında gövdesinde birkaç mermi deliği ve çizik oluşmuştu, ama motoru iyi durumdaydı. Zavala tekrar çalıştırmada hiç zorlanmadı. Austin aracı karadaki şiddet anaforuna doğru yöneltirken en sonunda Dr. Barker'la karşılaştığında ne yapacağını bilmediğini fark etti. Ama bir şey bulacağından emindi.</p>

  <p>Austin ve Zavala rıhtımdan birkaç yüz metre uzakta karaya çıkıp Barker'ın haydutlarına konuşma yaptığı meydana doğru gittiler. Ama meydan boştu. Helikopter saldırısı sırasında adamların çoğu ormana dağılmıştı. Kraterin ve birkaç cesedin etrafından dolaştılar.</p>

  <p>Elektronik kamuflajı içindeki kubbenin kendisi görünmüyordu, ama ormandan, giriş kapısının açık bırakıldığı yerden ince, dikdörtgen biçiminde bir ışık süzülüyordu. İkisi içeri girerken kimse yollarını kesmedi ve hangarın büyük bölümünü kaplayan gümüş rengi dev torpidonun soluk kesici görüntüsüyle ilk kez karşılaştılar. Güçlü spot ışıkları zeplinin alüminyum gövdesinden yansıyor, kubbenin çevresini karanlıkta bırakıyordu. Gölgelere sığınarak tekerlekli bir iskelenin arkasına gizlendiler. Oradan ortalığı çok iyi görebiliyorlardı.</p>

  <p>Zeplinin etrafındaki telaşlı adamlar kalkış için son hazırlıkları yapıyor olmalıydılar. Zeplini tutan halatlara asılan fırlatma mürettebatı halat çekme yarışmasının oyuncularına benziyorlardı. Tepede kubbenin çatısı yavaşça açılıyor, delikten yıldızlar görünüyordu. Austin zeplini boylu boyunca tarayıp küt burnundan incelip sivrilen kuyruğuna kadar her ayrıntıyı ezberliyordu. Gözleri bir an için en üstteki üçgen biçimindeki yüzgeç ve Nietzsche yazısında oyalandı. Zeplin işlevi takip eden şeklin çok güzel bir örneğiydi, ama estetik onun gözünde ikinci plandaydı.</p>

  <p>Kontrol kabini yerin yalnızca birkaç metre yukarısındaydı, ama etrafı nöbetçilerle kuşatılmıştı. Zeplini tekrar tarayıp aradığı şeyi buldu. En yakındaki makine bölmesini işaret edip fikrini Zavala'ya açıkladı. Zavala başıyla onaylayıp tamam işareti verdi. Zavala telsizle Diego'ya zepline bindiklerini haber verdi. Çatıdaki açıklık neredeyse zeplinin geçmesine yetecek büyüklüğe varmıştı. Birkaç saniye içinde fırlatma ekibi halatları gevşetecekti.</p>

  <p>Zeplin eski moda petrol kuyusu iskelelerine benzer destekler üzerinde duruyordu. Diğer kuleler zeplinin yakınına yerleştirilmişti. Austin peşinde Zavala'yla birlikte kuleden kuleye geçip en sonunda sancak tarafındaki arka motor bölmesini destekleyen iki iskeleye ulaştı. Etrafına bakındı. Mürettebat hâlâ büyük bir dikkatle halatlara asılan zeplini yerde tutmaya çalışıyordu. Görülmediklerine emin olarak kulenin tepesine tırmanmaya başladı.</p>

  <p>Yumurta biçimindeki motor bölmesi bir SUV büyüklüğündeydi ve metal dikmelerle gövdeye bağlanmıştı. Döner pervane iki adam büyüklüğündeydi. Austin bir dikmeye tutunup kendini bölmenin üstüne çekti. Topuklarında güçlü makinelerin titreşimini hissedebiliyordu. Pervane hızlanırken geriye doğru bir hava akımı meydana geldiğinde uçup gitmemek için sıkıca tutunmak zorunda kaldı. Mürettebat halatları gevşetip zeplin yükselmeye başladığı sırada hâlâ motor bölmesinde mücadele eden Zavala'ya yardım etmek için aşağıya eğildi. Zavala'nın bacakları aşağıya sallanıyor, bir ayağını bölmenin yuvarlak duvarına basmaya çalışıyordu. Bir eliyle tutunup bir eliyle Zavala'yı çekmeye çalışan Austin'in omuzlarına büyük bir yük binmişti.</p>

  <p>O ana kadar zeplin çatıya giden yolun yarısını almıştı. Artık bölmenin üzerinde bulundukları için aşağıdakiler onları göremiyordu. Ama pervane hızlanıyor, bu yüzden kaygan, yuvarlak yüzeyde tutunmak gitgide zorlaşıyordu. Austin yukarı bakınca dikmelerin gövdeye girdiği yerde dikdörtgen şeklinde bir açıklık gördü. Zavala'ya seslendi, ama sözcükleri rüzgârla uçup gitti, bu yüzden yalnızca işaret etti. Zavala yanıt verdi. Austin onun ne dediğini duyamasa da, "Senin peşinden," dediğinden emindi.</p>

  <p>Austin tırmanmaya başladı. Havada gereken onarımları yapması için mühendisin motor bölmesine girebilmesi için merdiven basamakları şeklinde yapılmıştı dikme. Pervaneler döner, zeplin yükselirken birkaç metrelik yolculuk çok zor bir işti. Austin'in ilerleyişi pek kolay olmadı, ama zeplinin karnındaki dikdörtgen açıklıktan geçmeyi başardı.</p>

  <p>Pervane rüzgârından uzaklaştıktan sonra merdivene asılıp Zavala'ya baktı. Tam arkasındaydı. Zeplin kubbenin tepesinden yükseliyor, çatının kapıları kapanıyordu. Kubbedeki insanlar karınca kadar görünüyordu. Zavala gövdeye varana kadar kubbe tamamen kapanmıştı. Kaçak yolcu olmaya karar vermiş olduklarına göre başka seçenekleri yoktu. Karanlıkta tırmanmaya başladılar.</p>
</body>
</html>
