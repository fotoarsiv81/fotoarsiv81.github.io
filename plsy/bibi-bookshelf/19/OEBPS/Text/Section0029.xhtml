<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 id="sigil_toc_id_26" style="margin-bottom:0cm;margin-bottom:.0001pt;text-align:justify"><a name="_Toc356509005">25</a></h2>

  <p>Havadaki ölüm kokusuna rağmen Austin doğal olmayan bir şekilde huzurlu görünüyordu. Zihnini en yüksek vitese takmak olarak tarif edilebilecek bir yetenek geliştirmişti. Kasları çatırdamaya devam ederken iç sesi düşünce sürecini yavaşlatıyor, sakin bir şekilde ayrıntıları içine alıyor ve bir eylem planı hazırlıyordu.</p>

  <p>O ve Therri'nin iki olası kaderi vardı. İki yandan yaklaşan adamlar liderlerinden aldıkları işaretle onları bıçaklarıyla oyardı. Daha doğrusu söz verdiği gibi bu işi Yaralı Yüz yapardı. Etrafındakiler bunu anlamasa da o bir başka seçenek üzerinde çalışıyordu. Etrafına korku dolu bakışlarla bakıyor, panik ve şaşkınlık hissettiği izlenimini vermeye çalışıyordu. Bu arada zihninde bir kaçış rotası çizip olasılıkları hesaplıyordu.</p>

  <p>Therri eklemleri acıyana kadar Austin'in elini sıktı. "Kurt, ne yapacağız?" diye sordu sesinde yalnızca çok hafif bir titremeyle.</p>

  <p>Soru Austin'e bir rahatlama hissi verdi. Bu ona Therri'nin umudunu kaybetmediğini, içinde bulundukları açmazdan kurtulmanın bir yolunu aradığını gösteriyordu. Kararlılığı daha önce başvurmadığı kaynaklarını kullanabileceğini gösteriyordu. Onlara ihtiyacı olacak, diye düşündü Austin.</p>

  <p>"Yürümeye devam et. Bunu parkta bir yürüyüş olarak düşün."</p>

  <p>Therri yan gözle sessizce kendilerine eşlik edenlere baktı. "Ne yürüyüş. Ne park. Kopenhag randevumuzdan beri bu kadar eğlenmemiştim."</p>

  <p>Espri yapma çabası iyi bir işaretti. Birkaç adım daha attılar.</p>

  <p>Austin mırıldandı. " 'Mush' dediğim zaman beni takip etmeni istiyorum."</p>

  <p>" 'Mush' mu dedin?"</p>

  <p>"Evet. Yanımda kal. Gerekirse topuklarıma asıl. Nereye gidersem yakınımda ol."</p>

  <p>Therri başıyla onayladı, salyangoz hızıyla yürümeye devam ettiler. Yaralı Yüz'ün kısa kesilmiş perçemlerinin altında kara elmaslar gibi parlayan gözlerini görebilecek kadar yaklaşmışlardı. Diğerlerinin acelesi var gibi görünmüyorlardı, büyük olasılıkla onları mümkün olduğunca korkutmaya çalışıyorlardı. Siyah tulumları içinde bir cenazenin ardından yas tutan insanlara benziyorlardı. Austin onları yalnızca ortadan kaldırılmaları ya da kaçınılmaları gereken tehlikeli engeller olarak görüyordu. Onun dikkati sol tarafa yönelmişti. Kırmızı kızak boş duruyordu. Köpekler ya oturuyor ya da çimenlerin, üzerine uzanmışlardı, ağızları köpeksi bir sırıtmayla açıktı.</p>

  <p>Austin derin bir nefes aldı. Zamanlama her şeydi.</p>

  <p>Hayatlarının sonuna yaklaşan bir adım daha attı.</p>

  <p>Yaralı Yüz yaklaşmalarını bekliyordu. Eli kınındaki bıçağın sapına dokundu, vahşi ağzı bir gülümsemeyle genişledi, yumuşak bir bifteğin ardından kemiği yalayan birine benziyordu. Anlaşılmaz bir lisanda bir şeyler söyledi. Büyük olasılıkla hissettiği zevk yüzünden sarf ettiği bu birkaç kelime adamlarının dikkatini çekmiş, hepsinin ona dönmesine neden olmuştu.</p>

  <p>Austin, Therri'nin elini tuttu. "Hazır mısın?" diye fısıldadı.</p>

  <p>Therri de onun elini sıkarak karşılık verdi.</p>

  <p>"Mush!"</p>

  <p>Kutup bölgelerinde köpeklerin çektiği kızaklarla yolculuk yapmak.</p>

  <p>Austin yana doğru atılıp Therri'yi neredeyse ayaklarını yerden kesercesine çekti. Nöbetçilerin arasındaki boşluğa doğru koşmaya başladı. Adamlar onların kaçmaya başladığını görüp önlerini kesmeye çalıştılar. Son anda Austin yön değiştirdi. Therri'nin elini bırakarak sol tarafındaki adamın göğsüne omzuyla şiddetli bir darbe indirdi. Adam bozulan buharlı bir makine gibi ses çıkarıp iki büklüm oldu.</p>

  <p>Elinde bıçakla başka bir nöbetçi araya girdi. İlk çarpışmanın sekme şiddetinden yararlanan Austin diğer omzuyla adama çarptı. Darbenin şiddetiyle adamın ayakları yerden kesildi, bıçağı fırlayıp gitti.</p>

  <p>Therri tam arkasındaydı. Birkaç adım sonra kızakta olacaklardı. Köpekler yaklaştıklarını hissedip kulaklarını dikmişlerdi. Austin kızağın dimdik duran iskeletini sıkıca tuttu. Köpeklerin fırlayıp gitmesini istemiyordu. Therri kendisine bir şey söylemeden çelik örgü platforma atladı. Oturup bacaklarını ileri uzattı, önündeki dikey desteklere tutundu. Austin freni bıraktı.</p>

  <p>"Yürü!" diye bağırdı açık, komutan edasıyla.</p>

  <p>Kızağın her zamanki sürücüsü büyük olasılıkla İnuit dilini kullanıyordu, ama köpek takımı Austin'in ses tonundan ne demek istediğini anlamıştı. Austin deniz adamı olsa da karadaki becerilerini de geliştirmeye çalışırdı. Ama ne yazık ki köpek kızağı bunların arasında bulunmuyordu. Kayak gezilerinde bir iki kez değişiklik olsun diye köpek kızakları kullanmayı denemişti, ama birkaç kez karın içine fırlatılınca bu işin göründüğü kadar kolay olmadığına karar vermişti. Sürücünün bıçak gibi ince görünen kızakların üstünde denge sağlaması, bu arada kurt kardeşlerinden yalnızca birkaç nesil uzak olan bir grup hayvanın kontrolünü ele geçirmesi gerekiyordu. Kızak köpekleri aldatıcı derecede ufak oluyorlardı, ama bir takım oluşturduklarında kısa bacaklarıyla inanılmaz bir güç patlaması ortaya koyuyorlardı.</p>

  <p>Ayrıca köpeklerin komutlarına yanıt vermesini istiyorsa sürücünün grubun lideri olduğunu göstermesi gerektiğini de biliyordu. O daha komut vermeden köpek takımı ayağa kalkmıştı bile. Köpekleri kızağa bağlayan kablo çok gergin olduğu için köpekler harekete geçince dümen neredeyse elinden fırlıyordu. Austin birkaç adım koşup kızağın ilerlemesine yardımcı olduktan sonra platforma atlayıp bütün işi köpeklere bıraktı. En iyi yaptıkları şeyi yapmaktan, kendilerini parçalarcasına koşmaktan mutlu bir şekilde gürültüyle havlıyorlardı.</p>

  <p>Austin'in elini kızağa atmasıyla bütün operasyonun başlaması arasında geçen süre yalnızca birkaç saniyeydi. Yaralı Yüz'ün adamları kızağın önünü kesmeye çalıştılar. Ama köpekler çok hızlıydı. Takipçilerini geride bırakırken neşeyle havlıyorlardı. Açık alana çıktıktan sonra Austin dümeni kullanmayı denedi. Köpekleri sağa sola döndürmek için "hi" "ho" komutlarını kullandı ve köpeklerin birden fazla dili anladıklarını sevinerek gördü. Dümene özellikle virajlarda çok hafif dokunmak gerekiyordu. Viraj çok sert alınırsa kızak hızla savruluyordu, ama iki kişinin ağırlığı dört tekerleğin de yerde durmasını sağlıyordu.</p>

  <p>Bileşik yükleri hızlarını da azaltıyordu. Austin koşan bir adamı, özellikle de Yaralı Yüz ve kısa bacaklı çetesini yine de geride bırakabileceklerini düşünerek bunu bir sorun olarak görmüyordu. Ama geriye dönüp baktığında bu güveni birden yok oldu. Umealiq öteki kızağa binmiş yakın takipteydi. Austin çimenlik alandan asfalt kaldırıma çıktı. Pürüzsüz asfaltta kızak daha da hız kazandı. Ama kaldırımı paylaşmak zorundaydılar ve engellerin etrafından slalom yarışçısı gibi geçerken bir sorun oluşturuyordu bu. Genç bir çifti sıyırıp geçti, kanişini gezdiren bir adama süründü, köpek öfkeyle havladı. Paten yapan bir kadını çimenliğe fırlattı, kadın ona yaratıcı bir şekilde küfretti. Köpeklerin hızını daha da artırırken öfkeli çığlıklar ve küfürler peşinden geliyordu.</p>

  <p>Tam hız giden köpeklerin ne kadar dayanacağını anlamaya çalışırken fazla zamanı olmadığına karar verdi. Köpekler kar ve soğukta koşmaya alışıklardı, kalın tüyleriyle ılık havada aşırı derecede ısınacaklardı. Nerede olduğunu anlamak için etrafına bakındı. Müzeden uzaklaşıyor, Kale'ye ve Smithsonian'ın avlusuna doğru gidiyorlardı. Arkasına baktı. Umealiq arayı kapatıyordu. Onu yakalaması an meselesiydi.</p>

  <p>"Yavaş," diye komut verdi köpeklere ve emrini vurgulamak için frene dokundu. Köpekler yavaşladı.</p>

  <p>"Ne yapıyorsun?" diye sordu Therri.</p>

  <p>"Aşağıya in!"</p>

  <p>"Ne?"</p>

  <p>"Aşağıya inip Smithsonian'ın etrafındaki ışık ve insanlara doğru koş. Sen kızaktayken onu geçemiyorum. Onun istediği benim."</p>

  <p>Therri doğal iddialaşma eğiliminden istemeden vazgeçti. Tehlikeyi düşünerek kızaktan inip koşmaya başladı. Austin köpeklere koşmalarını haykırdı. Takım yeniden boyun koparan bir hızla koşmaya başladı. Dümeni sağa doğru kırıp başka bir yola girdi. Kızak daha hafifti ve öncekinden daha hızlı hareket ediyordu. Yaralı Yüz'ün hâlâ kendisini takip ettiğini görüp sevindi. Therri güvendeydi, ama onu indirmek için duraklaması Umealiq'e avantaj sağlamıştı.</p>

  <p>Alnından akan terler Austin'in bulanık görmesine yol açıyordu. Smokininin koluyla terini silip arkasına baktı. Yaralı Yüz aradaki mesafenin yarısını kapamıştı. Austin bir yayaya çarpmamak için kenara kırıp ileriye baktı. Uzakta beyaz Washington Anıtı'nı görebiliyordu. Anıtın etrafında silahlı güvenlik görevlileri vardı, ama asla o kadar uzağa gidemezdi. Köpekler yorulmaya başlamıştı. Hızlarının hafifçe yavaşladığını hissedebiliyordu ve kızak benzini biten bir araba gibi hareket ediyordu. Yarış sırasında jokeylerin kullandığını duyduğu öpücük sesiyle takımı yürütmeye çalıştı.</p>

  <p>Önündeki caddede arabalar gidiyordu. Şans ve iyi bir zamanlamayla trafiği kendisiyle takipçilerinin arasına koyabilirdi. Hareket eden iki araç arasında bir boşluk olduğunu görüp dümeni o yöne kırdı, caddenin karşısına geçmeyi umuyordu. Köpekler tereddüt etti, ama Austin onları devam etmeye zorladı. Öndeki köpeğin patisi kaldırımı terk etmişti ki Washington caddelerinde her an görebileceğiniz limuzinlerden biri aniden ortaya çıkıp yolunu kesti.</p>

  <p>Austin dümeni sertçe çevirdi. Öndeki köpek onun çok ilerisindeydi ve yönünü değiştirmişti bile. Arkasında diğer köpekler kızakla birlikte sağa doğru koşmaya başladı. Kızak rüzgârla seyreden bir yelkenli gibi yan yatmıştı. Austin bu açıyı ağırlığıyla dengelemeye çalıştı ve kızak yeniden dört tekerleğinin üstüne indi. Köpekler kızağı kaldırım boyunca çekiyordu. Yaralı Yüz de dönmüş birkaç metre geriden takip ediyordu Austin'i.</p>

  <p>İki kızak Ben-Hur filmindeki ateş arabaları gibi kaldırım boyunca ilerliyordu. Köpekler yayaların arasından yol buluyordu. Austin köpeklerin kızağı ondan çok daha iyi idare edeceklerini düşünerek kontrolü bırakmak üzereydi, bütün dikkatini sıkıca tutunmaya yöneltmişti. En iyi durumda bile becerileri diğer sürücününkine eş olamazdı. Kızaklar artık yan yanaydı, neredeyse birbirlerine dokunabilecekleri kadar yakındı. Yaralı Yüz bahsi artırıp Austin'e bir silah doğrulttu.</p>

  <p>Austin sanki birisi alnına bir nişan tahtası çizmiş gibi hissetti. Ama Yaralı Yüz'ün iyi bir atış yapması kolay olmayacaktı. Dümeni sol eliyle tutuyordu, silah sağ elindeydi. İki eli de dümende olmadığı için kızak sağa sola kayıyor, Yaralı Yüz tabancayı sabit bir şekilde tutamıyordu. Ama yine de ateş etmeyi denedi.</p>

  <p>Mermi Austin'i geçip boşa gitti. Ama bu durum Austin'i pek rahatlatmadı. Yaralı Yüz bütün mermileri boşaltana kadar ateşe devam edecekti. Uçan bir mermi Austin'i ıskalasa bile bir başkası yaralanabilir ya da ölebilirdi. Düşünmeden çok içgüdüleriyle hareket ederek hızla frene bastı. Eskimonun kızağı hafifçe önüne geçti. Umealiq'in kirli yarış taktiklerinden birini ödünç alarak kızağını sağa çevirdi. Ön tekerleği diğer kızağın arka tekerleğine takıldı ve Yaralı Yüz kontrolü ele geçirmek için mücadele etmeye başladı.</p>

  <p>Manevra riskli olmakla birlikte istenen etkiyi yaratmıştı. Terli tek eliyle dümeni tutan Yaralı Yüz dümenin deli gibi dönmesine engel olamadı. Kızağın ön tekerlekleri ikiyi kıvrıldı. Kızak savrulup yana devrildi. Yaralı Yüz kızaktan yuvarlanırken tabancası elinden fırladı, gürültüyle kaldırıma düştü. Adam birkaç kez yuvarlandıktan sonra durabildi. Köpek takımı bunun zaman kaybı olduğunu anlayana kadar koşmaya devam edip yan yatmış kızağı da beraberinde sürükledi.</p>

  <p>Austin kutlama yapacak durumda değildi. Takımı kızağı Constitution Bulvarı'na doğru çekiyordu. Durmaları için komut verip frene asıldı, ama bir işe yaramadı. Köpekler tabanca sesinden ve Austin'in beceriksiz sürücülüğünden ürkmüşlerdi. Bu yolculukta onlara uymak zorunda olduğunu dehşetle fark etti. Köpekler hiç bakmadan kalabalık bulvara daldılar.</p>

  <p>Kızak kaldırımdan havalandıktan sonra dört tekerleğinin üzerine düşerken Austin'in dişleri zangırdadı. Ev büyüklüğündeki bir SUV'un sürücüsü frenlere asılırken korkunç bir gıcırtı duyuldu.</p>

  <p>Büyük krom tamponları yalnızca birkaç santim ötede durmuştu. Austin direksiyondaki dehşete kapılmış adamın suratını şöyle bir gördü. Smokinli bir adamın Washington'un en kalabalık bulvarında köpek kızağı sürdüğünü gören sürücünün gözleri yuvalarından fırlamıştı.</p>

  <p>Austin'in yapabileceği en iyi şey tutunup kızağın devrilmesini engellemekti. Kulakları fren gıcırtılarıyla dolarken bir arabanın bir başkasına arkadan çarparken çıkardığı ses buna eklendi. Zincirleme reaksiyon devam ederken birkaç çarpma sesi daha duyuldu. Havada yanmış lastik kokusu vardı. Köpekler bulvarı güvenli bir şekilde geçtikten sonra karşı kaldırıma çıktılar. Kaldırıma çarpmadan önce aşağıya atlayabileceği kadar yavaş gidiyordu kızak. Köpekler alışık olmadıkları bir havada koşmaktan yorulmuşlardı ve devam etmek gibi bir arzuları yoktu. Öylece oldukları yere çöktüler. Böğürleri durmadan inip kalkıyor, dilleri musluk gibi akıyordu.</p>

  <p>Austin, Constitution Bulvarı'nda neden olduğu karmaşaya baktı. Onun tarafındaki trafik durmuştu. Öfkeli adamlar sigorta ve plaka bilgilerini birbirleriyle değiş tokuş etmek için aşağıya inmişlerdi. Yaralı Yüz karşı kaldırımdaydı, yüzünden kan akıyordu. Belinden bıçağını çekmişti. Bıçağı göğsüne bastırıp kaldırımdan inerken siren sesleri üzerine durdu. Austin'in yarış pistinin kenarında gördüğü köpek kamyonlarından birisi gıcırtıyla fren yaparak durdu, Eskimoyu birkaç saniye için gizledi. Az sonra kamyon gittiğinde Eskimo da yok olmuştu.</p>

  <p>Austin hızla nefes alan köpeklerin yanına gidip başlarını okşadı.</p>

  <p>"Bunu bir daha yapmalıyız," dedi. "Ama çok yakında değil."</p>

  <p>Smokininin dizlerini ve dirseklerini silkeledi, ama hafta sonu âleminden çıkmış gibi göründüğünü biliyordu. Omuz silkerek müzeye geri döndü. Therri dört katlı granit yapının Constitution Bulvarı tarafında duruyordu. Austin'in kendisine doğru geldiğini görünce yüzündeki kaygı ifadesi yok oldu. Koşup ona sarıldı.</p>

  <p>"Tanrı'ya şükür iyisin," dedi ona daha sıkı sarılarak. "O korkunç adama ne oldu?"</p>

  <p>"Washington trafiği ona feleğini şaşırttı ve buluşmayı bu gecelik erteledi. Orada seni aşağıya attığım için özür dilerim."</p>

  <p>"Sorun değil, daha önce de erkekler tarafından terk edildiğim oldu. Gerçi ilk kez bir kızaktan atıldım, ama olsun."</p>

  <p>Therri kızaktan kaba bir şekilde atıldıktan sonra Kale'nin yakınına park edilmiş bir polis devriyesi bulduğunu anlattı. Polise arkadaşının öldürülme tehlikesi altında olduğunu söylemiş, polis ona deliymiş gibi bakmasına rağmen durumu araştırmaya gitmişti. Bunun üzerine Therri Ben'i aramak için müzeye geri dönmüş, ama ondan bir iz bulamamıştı. Ne yapacağını bilemez bir halde dikilirken sirenleri duymuş ve bulvardan gelen Austin'i görmüştü. Arabalarına kadar bir taksiyle gidip uzun uzun öpüştükten sonra ertesi gün görüşmek için sözleştiler.</p>

  <p>Eve vardığında turkuvaz renkli NUMA aracı Austin'in garaj yolunda duruyordu ve ön kapı açıktı. İçeri girince müzik setinden yayılan Dave Brubeck Dörtlüsü'nün "Take Five" adlı parçasını duydu. Austin'in en sevdiği siyah deri koltuğunda elinde içkisiyle Rudi Gunn oturuyordu. Gunn zayıf, ufak tefek bir adamdı. Dar omuzları, ona uyan dar kalçaları vardı. Lojistik ustası, Annapolis mezunu ve eski bir donanma komutanıydı.</p>

  <p>"Evine izinsiz girmemin bir sakıncası yoktur umarım," dedi Gunn.</p>

  <p>"Kesinlikle yok. Bu yüzden şifreyi verdim sana."</p>

  <p>Gunn kadehini işaret etti. "Highland malt viskin azalmış," dedi dudakları her zamanki muzip gülümsemesiyle kıvrılırken.</p>

  <p>"Bu konuda uşakla konuşuruz." Austin, Gunn'ın elindeki kitabı tanıdı. "Nietzsche'yi sevdiğini bilmiyordum."</p>

  <p>"Sehpada buldum. Çok ağır bir şey."</p>

  <p>"Sandığından daha ağır olabilir," dedi Austin, kendisine bir Dark and Stormy karışımı hazırlamak için bara giderken.</p>

  <p>Gunn kitabı bir kenara koyup sehpanın üzerindeki dosyayı aldı. "Raporunu bana ilettiğin için teşekkürler. Bay Nietzsche'nin yazılarından çok daha ilginç buldum onu."</p>

  <p>"Ben de öyle düşünmüştüm," dedi Austin elinde içkisiyle kanepeye otururken.</p>

  <p>Gunn kalın çerçeveli gözlüğünü seyrelmekte olan saçlarına doğru itip dosyanın sayfalarını karıştırdı. "Böyle zamanlarda hayatımın ne kadar sıkıcı olduğunu düşünüyorum. Gerçekten yanlış meslek seçmişsin. Video oyunları yazarlığı yapmalısın sen."</p>

  <p>Austin içkisinden iri bir yudum alıp konyak ve Jamaika birasının tadını çıkardı. "Yoo. Bu yazdıklarım çok daha abartılı."</p>

  <p>"Seninle aynı fikirde değilim, eski dostum. Uzaktan kumandayla gemi batıran esrarengiz bir şirketin nesi abartılı? Ya Faroe Adaları'nda fantastik duvar resimleriyle dolu uzun zaman önce kaybolmuş bir mağaranın? Ya ödünü patlatan Jaws filminden çıkma bir yaratığın?" Kontrolsüz bir şekilde gülmeye başladı. "İşte bu tanık olmak istediğim bir şey."</p>

  <p>"Artık saygı diye bir şey kalmamış insanlarda," diye yakındı Austin.</p>

  <p>Gunn kendini toparlayıp birkaç sayfa daha çevirdi. "Liste uzayıp gidiyor. Fok balığı yerine insan avlayan katil Eskimolar. Oh evet, radikal çevreci grupla birlikte olan bir kadın avukat da var."</p>

  <p>Okuduklarından başını kaldırdı. "Uzun ince bacakları vardır, herhalde."</p>

  <p>Austin, Therri'nin vücudunu düşündü. "Orta boyda diyebilirim, ama çok biçimli."</p>

  <p>"İnsan her istediği şeye sahip olamaz." Gunn dosyayı kucağına koyup Austin'i incelemeye başladı. Yıpranmış ayakkabılarına, çarpılmış papyonuna ve smokininin dizindeki deliğe baktı. "Fedailer seni müzedeki resepsiyondan attılar mı? Biraz şey görünüyorsun, dağınık."</p>

  <p>"Resepsiyon iyiydi. Ama Washington'un gitgide bozulduğunu öğrendim."</p>

  <p>"Bu yeni bir şey değil. Umarım smokinin kiralık değildi," dedi Gunn.</p>

  <p>"Daha kötü," diye yanıtladı Austin. "Benim. Belki NUMA bana yenisini alır."</p>

  <p>"Amiral Sandecker'la bu konuyu konuşurum."</p>

  <p>Austin içkileri tazeledi, sonra Marcus Ryan'la görüşmesi ve akşamki olayları anlattı.</p>

  <p>Hikâyeyi yorumsuz dinleyen Gunn kucağındaki rapora dokundu. "Kızak maceranın bu acayip hikâyeyle ne bağlantısı olduğuna dair bir fikrin var mı?"</p>

  <p>"Bir sürü düşüncem var, ama tutarlı değil. Bildiklerimi tek bir cümleyle özetleyeyim. Oceanus'u yöneten insanlar yollarına çıkan herkesle acımasızca uğraşıyorlar."</p>

  <p>"Söylediklerine dayanarak benim varacağım sonuç da bu olurdu." Gunn kaşlarını çatarak durdu bir an. Bir bilgisayar kadar soğuk ve açık düşünme kapasitesi vardı. Yığınlarca bilgiyi zihninde işler ve sapı samandan ayırırdı. Birkaç dakika sonra, "Ya şu Bask karakteri, Aguirrez?"</p>

  <p>"İlginç bir adam. Bu poker oyunundaki önceden tahmin edilemeyen kart o. Aguirrez Bask ayrılıkçılarıyla ittifak yapıyor ya da yapmıyor olabilir. Perlmutter benim için onun aile geçmişini inceliyor. Bütün bildiğim ya bir Bask teröristi ya da amatör bir arkeolog. İstediğini seç."</p>

  <p>"Belki bu konuda bizim için av köpekliği yapabilir. Onunla bağlantı kuramaman çok kötü."</p>

  <p>Austin içkisini koyup cebinden cüzdanını çıkardı, Aguirrez'in yattan ayrılırken kendisine verdiği kartviziti buldu. Gunn'a uzattı, o da arkadaki numarayı okuyup, "Neden olmasın?" diyerek geri verdi.</p>

  <p>Austin telefonu alıp bir numara tuşladı. Gece yüzünden yorgundu ve beklentileri çok düşüktü. Bu yüzden hattaki tanıdık bas sesi duyunca şaşırdı.</p>

  <p>"Bu ne hoş bir sürpriz, Bay Austin. Tekrar görüşeceğimizi umuyordum."</p>

  <p>"Umarım önemli bir şeyi bölmüyorumdur."</p>

  <p>"Kesinlikle hayır."</p>

  <p>"Hâlâ Faroe'da mısınız?"</p>

  <p>"İş için Washington'dayım."</p>

  <p>"Washington mı?"</p>

  <p>"Evet, Faroe'daki balıkçılık beklentilerimi karşılamadı. Sizin için ne yapabilirim, Bay Austin?"</p>

  <p>"Kopenhag'da beni bazı zorluklardan kurtardığınız için teşekkür etmek için aradım."</p>

  <p>Aguirrez, adamlarının Austin ve Therri'ye saldıran sopalı adamları kovaladığını inkâr etmeye çalışmadı. Yalnızca gülüp, "Kendini zor durumlara sokmada üstüne yok, dostum," dedi.</p>

  <p>"Yaşadığım zorlukların büyük bölümü Oceanus adlı şirketten kaynaklanıyor. Bu konuda tekrar sohbet edebiliriz diye umuyordum. Belki siz de bana arkeolojik araştırmalarınızın nasıl gittiğini anlatırsınız."</p>

  <p>"Bunu çok isterim," dedi Aguirrez. "Yarın sabah toplantılarım var, ama öğleden sonra uygun."</p>

  <p>Saat kararlaştırdılar, Austin, Aguirrez'in verdiği Washington adresini not aldı. Telefonu kapatıp Gunn'a telefon konuşması hakkında kısaca bilgi verirken telefon çaldı. Avrupa'dan dönen Zavala'ydı. Sea Lamprey ile ilgili sorunu çözmüş, Beebe Faroe Adalarındaki bir araştırma projesine katılmak için Danimarka gemisi Thor tarafından davet edilince bir gemiye atlamıştı.</p>

  <p>"Yalnızca eve döndüğümü bildirmek istedim. Corvette'imi kucakladım, genç ve güzel bir bayanla bir içki içmeye gidiyorum. Son görüşmemizden beri yeni bir şey var mı?"</p>

  <p>"Her zamanki şeyler. Bu gece çıldırmış bir Eskimo öldürmek için köpek kızağıyla Mall boyunca beni kovaladı."</p>

  <p>Hattın karşısında bir sessizlik oldu. "Şaka yapıyorsun, değil mi?" diye sordu Zavala.</p>

  <p>"Hayır. Rudi burada. Evime uğra, hikâyenin tamamını öğren."</p>

  <p>Zavala Arlington, Virginia'da bir zamanlar bölge kütüphanesinin bulunduğu küçük bir binada oturuyordu. "Galiba randevumu iptal etmem gerekiyor. Birkaç dakika içinde oradayım."</p>

  <p>"Bir şey daha var. Faroe'da açacağımız o tekila şişesi hâlâ yanında mı?"</p>

  <p>"Evet, çantamda."</p>

  <p>"Onu da getirsen iyi olur."</p>
</body>
</html>
