<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 id="sigil_toc_id_34" style="margin-bottom:0cm;margin-bottom:.0001pt;text-align:justify"><a name="_Toc356509013">33</a></h2>

  <p>DN ekibi acımasız nöbetçilerin eşliğinde ite kaka ormanın derinliklerinde yürüyordu. Therri adamları daha iyi görmeye çalıştı, ama nöbetçilerden biri silahını sırtına o kadar şiddetle bastırdı ki derisi yüzüldü. Duyduğu acı yüzünden gözleri yaşardı. Haykırma isteğini bastırarak dudaklarını ısırdı.</p>

  <p>Ağaçların arasında şurada burada parlayan ışıklar hariç orman karanlıktı. Derken ağaçlar seyreldi ve geniş kapıları dışarıdaki ışıkla aydınlanmış bir binanın önüne geldiler. Nöbetçiler ekibi binanın içine itip bileklerindeki telleri kestiler. Yana açılan kapılar arkalarından kapanıp kilitlendi.</p>

  <p>İçerinin havası benzin kokuyordu ve yerde yağ lekeleri vardı. Bu da yapının büyük bir garaj olarak inşa edildiğini gösteriyordu. İçeridep ark edilmiş herhangi bir araç yoktu, ama garaj boş sayılmazdı. Bir düzineden fazla insan -kadın, erkek ve birkaç çocuk korkmuş köpek yavruları gibi uzaktaki duvarın dibine toplaşmışlardı. Çektikleri acı yorgun yüzlerine kazınmıştı ve yabancıların ani gelişiyle gözlerinde beliren dehşeti anlamamak mümkün değildi.</p>

  <p>İki grup dikkatli bir şekilde birbirine baktı. Bir an sonra yerde bağdaş kurup oturmuş bir adam ayağa kalkıp yanlarına geldi. Yüzü eski bir deri gibi kırışıktı, uzun gri saçları atkuyruğu yapılmıştı. Gözlerinin altında koyu renk halkalar vardı ve giysileri leş gibiydi, ama belirgin bir vakar havası yansıtıyordu. Konuştuğu zaman Therri bu adamın çok tanıdık geldiğini fark etti.</p>

  <p>"Ben Jesse Nighthawk," dedi elini uzatarak.</p>

  <p>"Nighthawk," dedi Therri. "Ben'in babası olmalısınız."</p>

  <p>Adamın ağzı bir karış açıldı. "Oğlumu tanıyor musunuz?"</p>

  <p>"Evet, Washington'daki DN ofisinde onunla çalışıyorum."</p>

  <p>Yaşlı adam birini arıyormuş gibi Therri'nin omuzlarının gerisine baktı. "Ben buradaydı. Ormana kaçtığını gördüm. Bir adamla birlikteydi, o öldürüldü."</p>

  <p>"Evet, biliyorum. Ben iyi. Washington'da gördüm onu. Sizin ve köylülerin başının dertte olduğunu söyledi."</p>

  <p>Ryan öne çıkıp, "Sizi ve diğerlerini kurtarmak için geldik buraya," dedi.</p>

  <p>Jesse Nighthawk Ryan'a durumu kurtarmak için gelen çizgi film kahramanı Atlı Polis Dudley Do-Right'mış gibi baktı. Başını iki yana sallayıp, "Çok iyisiniz, ama geldiğiniz için üzgünüm. Buraya gelerek kendinizi büyük tehlikeye attınız," diye yanıt verdi.</p>

  <p>"Gelir gelmez tutuklandık," dedi Therri. "Sanki geldiğimizi biliyorlardı."</p>

  <p>"Her yerde gözcüleri var," dedi Nighthawk. "Kötü olanı söyledi bana."</p>

  <p>'"Kötü olan mı'?"</p>

  <p>"Onunla tanışacaksınız korkarım. Kâbuslardaki canavar gibi. Ben'in kuzenini mızrakla öldürdü." Bu anı Jesse'nin gözlerini nemlendirdi. "Ormanı açmak için gece gündüz çalışıyoruz. Kadınlar ve çocuklar bile..." Sesi yorgunlukla kesildi.</p>

  <p>"Kim bu insanlar?" diye sordu Ryan.</p>

  <p>"Kendilerine Kiolya diyorlar. Galiba Eskimolar. Kesin olarak bilmiyorum. Gölün karşısında inşaata başladılar. Bu pek hoşumuza gitmedi, ama biz bu toprakların sahibi değiliz, bu yüzden fazla bir şey söyleyemedim. Sonra bir gün silahlarla köyümüze gelip bizi buraya getirdiler. O zamandan beri ağaç kesip taşıyoruz. Bu işin neyle ilgili olduğu konusunda bir fikriniz var mı?"</p>

  <p>Ryan yanıt veremeden kapının kilidinin açıldığını gösteren bir ses duyuldu. Omuzlarına makineli tüfekler asılı olan altı adam içeri girdi. Çıkık elmacık kemikleri ve sert bakışlı badem biçimindeki gözleriyle esmer yüzleri birbirine benziyordu. Duygusuz yüzlerine kazınmış acımasızlık içeri giren yedinci adamınkinin yanında soluk kalıyordu. Kısa kalın boynuyla boğaya benziyordu, başı neredeyse doğrudan doğruya omuzlarının üstüne oturtulmuş gibiydi. Sarımsı kırmızı derisi çiçek bozuğuydu. Dudaklarında pis bir sırıtış vardı. Morarıp yamulmuş burnunun iki yanında dikey dövme izleri gözüküyordu. Belinde kınında duran bıçak hariç silahsızdı.</p>

  <p>Therri şaşkınlıkla köpek kızağıyla Austin'i takip eden adama baktı. Steroidlerle şişirilmiş gibi görünen vücudu ve mahvolmuş yüzünü bir başkasıyla karıştırmak mümkün değildi. "Kötü olan" derken Jesse'nin kimden bahsettiğini hemen anlamıştı. Adam bakışlarıyla yeni gelenleri taradı, kömür karası gözleriyle vücudunu incelerken Therri omuriliğinden aşağıya buz gibi bir şeylerin aktığını hissetti. Jess Nighthawk içgüdüsel olarak diğer köylülerin yanına geriledi.</p>

  <p>Yarattığı korkuyu görünce adamın yüzünde vahşi bir gülümseme belirdi. Nöbetçiler Therri, Ryan ve Mercer'ı binadan dışarı itip ormandan geçirdiler. Therri yönünü tamamen kaybetmişti. Gölün nerede olduğu konusunda hiçbir fikri yoktu. Bir mucize eseri kaçmayı başarsa bile nereye gideceğini bilemezdi.</p>

  <p>Saniyeler sonra şaşkınlığı biraz daha arttı. Asfalt kaplı yoldan önlerini karanlık ve nüfuz edilemez bir duvar gibi kapatan sık ağaçlara doğru yürüyorlardı. En yakın ağaçlardan metrelerce uzaklaştıktan sonra ormanın bir bölümü yok oldu. Ormanın yerinde üçgen biçiminde kör edici bir ışık vardı. Therri elini gözlerine siper etti. Bir an sonra gözleri ışığa uyum sağladıklarında, sanki bir kapı eşiğinden başka bir boyuta bakıyormuş gibi bazı insanların oraya buraya hareket ettiklerini gördü.</p>

  <p>Kapıdan sokularak yüzlerce metre genişliğinde, yüksek, yuvarlak tavanlı, parlak bir şekilde aydınlatılmış, devasa bir alana girdiler. Arkasına bakınca dikdörtgen biçiminde orman parçasının yok olduğunu gördü ve zekice kamuflajla maskelenen bir binaya girdiklerini anladı. Yapının kendisi bir mimari harikasıyken, nefeslerini kesen şey kubbenin içindeki büyük bir alanı kaplayan dev, gümüşi-beyaz zeplindi.</p>

  <p>Şaşkınlık içinde iki futbol sahası büyüklüğündeki torpido biçimli dev yaratığa bakıyorlardı. Gitgide incelen kuyruğun etrafında dört tane yüzgece benzer cisim vardı, bu da gemiye, dev boyutlarına rağmen aerodinamik bir görünüş kazandırıyordu. Dört koruyucu motor yuvası geminin karnının alt kısmındaki dikmelerde sarkıyordu. Gemi sabit ve hareketli ayaklı desteklerden oluşan karmaşık bir sistem üzerinde duruyordu. Tulumlar giymiş düzinelerce adam geminin etrafında ve üstünde çalışıyordu. Makine ve aletlerin sesi havada yankılanıyordu. Nöbetçiler tutukluları, her an üzerlerine çökecekmiş gibi görünen geminin yuvarlak burnunun altına doğru ittiler. Therri bir ayak altında ezilmeden önce bir böcek de kendini böyle hissediyor olmalı, diye düşündü.</p>

  <p>Büyük pencerelerle kuşatılmış uzun, ince kontrol kabini, geminin karnına, burundan kısa bir mesafeye yerleştirilmişti. Oraya girmeleri istendi. Yuvarlak dümen ve pusula dolabının da bulunduğu kabin Therri'ye bir geminin kontrol kabinini hatırlattı. İçerideki bir adam diğerlerine emirler verdi. Aynı kalıptan çıkmış gibi görünen nöbetçilerin tersine uzun boyluydu ve derisi çamaşır suyuyla ağartılmışa benziyordu. Kafası tıraş edilmişti. Koyu renk güneş gözlükleriyle tutuklulara bakan adama elektronik bir dosya verildi.</p>

  <p>"Vay, vay, bu ne hoş bir sürpriz. DN'nin kurtarma ekibi." Gülümsedi, ama sesinde buzuldan eser bir rüzgârın sıcaklığı vardı.</p>

  <p>Ryan bu alayı duymamış gibi tepki verdi. "Adım Marcus Ryan, Sea Sentinel’in yöneticisiyim. Bu hukuk danışmanımız Therri Weld ve DN operasyon müdürü Chuck Mercer."</p>

  <p>"İsim, rütbe ve seri numarası rutinine girmenize gerek yok. Kim olduğunuzu çok iyi biliyorum," dedi adam. "Zaman kaybetmeyelim. Beyaz adamın dünyasında bana Frederick Barker derler. Halkımsa Toonook."</p>

  <p>"Siz ve bu insanlar Eskimo musunuz?"</p>

  <p>"Cahil insanlar bize öyle der, ama aslında Kiolya'yız."</p>

  <p>"Sterotip Eskimo tanımına uymuyorsunuz."</p>

  <p>"Ben New Englandlı bir balina kaptanının genlerini miras olarak aldım. Aşağılayıcı bir dezavantaj olarak başlayan şey, kendimi dış dünyaya sorgusuz sualsiz, Kiolya'nın lehine kabul ettirmemi sağladı."</p>

  <p>"Bu şey nedir?" diye sordu Ryan, başının üstüne bakarak.</p>

  <p>"Çok güzel, değil mi? Nietzsche Almanlar tarafından Kuzey Kutbu'na gitmek için gizlice inşa edildi. Onu ticari uçuşlar için kullanmayı planladı. Gerçek kutup keşfine çıkmak için her türlü parayıö deyecek olan yolcuları alacak şekilde tasarlanmış. Kaza yapınca halkım onun gökten gelen bir armağan olduğunu düşünmüş. Bir bakıma haklıydılar. Onarım için milyonlar harcadım. Makinelerinde ve taşıma kapasitesinde iyileştirmeler yaptım. Gaz torbalarının yerine milyonlarca metre küplük hidrojen torbaları kondu."</p>

  <p>Hidrojenin Hindenburg'la bittiğini sanıyordum, dedi Mercer.</p>

  <p>"Alman gemileri hidrojen kullanarak binlerce mil yaptı. Kargomun ağırlığı yüzünden onu seçtim. Hidrojen helyumun iki katı kaldırma gücüne sahip. Bu en basit atomun aracılığıyla Kuzey Rüzgârı İnsanları hak ettikleri yazgılarına ulaşacaklar."</p>

  <p>"Bilmece gibi konuşuyorsunuz," dedi Ryan.</p>

  <p>"Hiç de değil. Efsaneye göre, Kiolya İnuit kabilelerinin kötü şans getirdiğini düşünerek korktuğu kuzey rüzgârından doğar. Ne yazık ki, siz ve arkadaşlarınız kısa süre sonra bu şöhretin haklı olarak kazanıldığını göreceksiniz."</p>

  <p>"Bizi öldürmeyi planlıyorsunuz, değil mi?"</p>

  <p>"Kiolya esirlerini işe yararlılıklarının ötesinde tutmaz."</p>

  <p>"Ya köylüler?"</p>

  <p>"Esir tutmadığımızı söyledim."</p>

  <p>"Sonunda öleceğimize göre, neden merakımızı tatmin edip bu antik aracın ne işe yaradığını anlatmıyorsunuz."</p>

  <p>Soluk dudakları soğuk bir gülümseme kapladı. "İşte burası kahramanın bir kurtarıcının gelmesini umarak suçlunun kibrine hitap ettiği yer. Zamanını boşa harcama. Sen ve arkadaşların yalnızca size ihtiyacım olduğu kadar yaşayacaksınız."</p>

  <p>"Planlarınız hakkında neler bildiğimizle ilgilenmiyor musunuz?"</p>

  <p>Barker yanıt olarak yabancı dilde bir şeyler söyledi. Adamlarından biri öne çıkıp Mercer'ın dikkatle paketlediği C-4 patlayıcılardan birini uzattı. "Madencilik yapmayı mı planlıyordunuz?"</p>

  <p>Ryan hemen karşılık verdi. "Tabi ki hayır! Sizin gemimizi batırdığınız gibi operasyonunuzu batırmayı planladık."</p>

  <p>Her zamanki gibi açık sözlü ve dobrasınız, Bay Ryan. Ama küçük Dört Temmuz gösterinizi başlatabileceğinizi sanmıyorum, dedi,s esinde bir küçümseme ifadesiyle. Patlayıcıları yardımcısına doğru attı. "Peki 'operasyonumuz' konusunda tam olarak ne biliyorsunuz?"</p>

  <p>"Balıklarla ilgili bütün deneylerinizi biliyoruz."</p>

  <p>"Bu yüzden Faroe'da sizi batırmaya çalıştım," dedi Barker. "Başarmış olsaydım daha iyi durumda olabilirdiniz. Gelecekte neler olacağını anlatayım size. Bu gece bu gemi havalanıp doğuya gidecek. Birkaç türde genetiği değiştirilmiş balıklarla dolu tanklar taşıyacak. Bir çiftçinin tohum ekmesi gibi yaratıklarımı denizlere dağıtacak. Birkaç hafta ve ay içinde doğal türler silinecek. Eğer pilot beklediğim gibi başarılı olursa benzer türde tohumlamalar dünyanın bütün okyanuslarında gerçekleşecek. Zaman içinde dünya pazarlarında satılan balıkların çoğu bizim patentli gen bankalarımız tarafından üretilen balıklar olacak. Tekelin neredeyse tamamı bizim elimize geçecek."</p>

  <p>Ryan güldü. "Bu delice planın gerçekten işe yarayacağını düşünüyor musunuz?"</p>

  <p>"Bu işte delice olan bir şey yok. Bütün bilgisayar modelleri müthiş bir başarıyı işaret ediyor. Doğal balık türleri aşırı avlanma ve sanayi kirliliği yüzünden zaten yok olacak. Ben yalnızca okyanusların büyük balık çiftlikleri haline geleceği süreci hızlandırıyorum. En iyisi de denizlere balık dökmenin yasadışı bir şey olmaması."</p>

  <p>"İnsanları öldürmek yasadışıdır," dedi Ryan gözlerinde öfkeyle. "Arkadaşım ve meslektaşım Josh Green'i öldürdün sen."</p>

  <p>Therri kendini daha fazla tutamadı. "Öldürdüğün tek insan Josh değil. Sea Sentineldeki televizyon muhabirini de öldürdün. Haydutların Kopenhag'da kendi adamlarından birini öldürdü. Ben Nighthawk'in kuzenini öldürdün ve Senatör Graham'ı öldürmeye çalıştın. İnsanları köle olarak çalıştırıyorsun."</p>

  <p>"Şirket avukatının dili ne kadar uzunmuş!" Barker'ın çenesi kasıldı ve kullandığı medeni ton bir hırlamaya dönüştü. "Beyaz adamlar mors balıklarını öldürdükleri için açlıktan ölmek üzereyken Kiolya'nın davasını savunmak için orada değildin ama. Ya da kabile geleneksel av alanlarından ayrılmaya zorlanıp memleketlerinden çok uzak şehirlere taşındığında."</p>

  <p>Bunların hiçbiri size insanları öldürme ya da kendi çıkarınız için okyanusları altüst etme hakkını vermez, dedi dizginlenemez bir öfkeyle. "Bir grup kızılderiliyi korkutabilir ya da bizi itip kakabilirsiniz, ama NUMA'yla uğraşmak zorunda kalacaksınız."</p>

  <p>"Amiral Sandecker'ın antika adamları yüzünden uykumu kaçıracak değilim."</p>

  <p>"Kurt Austin uykularını kaçırır mıydı?" diye sordu Ryan.</p>

  <p>"Austin'le ilgili her şeyi biliyorum. Tehlikeli biri o ama NUMA, DN'ni kanundışı bir organizasyon olarak görüyor. Hayır, sen ve arkadaşların buraya yalnız geldiniz. Hayatınızda hiç olmadığınız kadar yalnız." Barker'ın yardımcısı Kiolya dilinde bir şeyler söyledi. "Umealiq benim evcil hayvanlarımı görmek istediğinizi hatırlattı bana."</p>

  <p>Barker önde nöbetçiler peşlerinde dışarıya açılan yan kapıdan çıktılar. Dakikalar sonra patlayıcılar yerleştirdikleri binaya geri dönmüşlerdi. Ama bu kez içerisi aydınlıktı.</p>

  <p>Barker tankların önünde durdu. İçerideki balık neredeyse üç metre boyundaydı. Barker resmini inceleyen bir ressam gibi başını yana eğdi.</p>

  <p>"İlk çalışmalarımı somon üzerinde gerçekleştirdim," dedi Barker. "Böyle bir devi yaratmak nispeten kolaydı. Ama birkaç ay yaşayan yirmi iki kiloluk bir sardalye yaratmayı da başardım."</p>

  <p>Bir sonraki tanka geçti. İçerideki yaratığı görünce Therri'nin soluğu kesildi. İlk tanktaki balığın yarısı büyüklükte bir somondu, ama aynı bedende iki kafa vardı. "Bu benim planladığım gibi gitmedi. Ama ilginç olduğunu kabul etmelisiniz."</p>

  <p>Bir sonraki tanktaki balık daha da deforme olmuştu. Gövdesi ona çakıl taşıyla kaplıymış gibi iğrenç bir görüntü veren yumrularla kaplıydı. Bir diğer tankta fırlak gözlü bir balık vardı. Aynı deformasyonlar morina, ringa ve mezgit balığı türleri için de geçerliydi.</p>

  <p>"Bunlar korkunç," dedi Ryan.</p>

  <p>"Güzellik bakanın gözündedir." Barker içinde bir buçuk metre uzunluğunda gümüş beyaz renkli bir balık bulunan tankın önünde durdu. "Saldırganlığının ve boyutlarının deneylerimde kontrolden çıktığını fark etmeden önce geliştirdiğim ilk örnek bu. Ne olacağını görmek için bir kısmını doğal ortama bıraktım. Ne yazık ki, doğal türleri temizledikten sonra birbirlerini yemeye başladılar."</p>

  <p>"Bunlar deney ürünü değil canavarlar," dedi Ryan. "Neden yaşamalarına izin veriyorsunuz?"</p>

  <p>"Bir balığa acıyor musun? DN için bile biraz abartı bu. Sana bu arkadaş hakkında bir şey söyleyeyim. Çok işe yarar. Kızılderili ve arkadaşınızın cesedini tanka attık, bir anda kemiklerine kadar bütün etlerini sıyırdı. Öteki kızılderililerin seyretmesine izin verdik, o zamandan beri bize hiç zorluk çıkarmadılar."</p>

  <p>Ryan kendini kaybedip Barker'ın üzerine atıldı. Elleriyle boğazını sıkmaya başladı. Ama Barker'ın yardımcısı nöbetçilerden birinden bir tüfek alıp kabzasını Ryan'ın ensesine indirdi. Ryan yere düşerken Therri'nin üstü başı kan içinde kaldı.</p>

  <p>Jesse Nighthawk'in gözlerinde gördüğü korkunun kaynağını tanıyınca Therri midesinde buz gibi bir yumru hissetti. Barker'ın, "Eğer Bay Ryan ve dostları yüzgeçli arkadaşları için o kadar endişeleniyorlarsa belki daha sonra onlar için birlikte bir akşam yemeği hazırlayabiliriz," dediğini duydu.</p>

  <p>Sonra nöbetçiler üzerlerine geldi.</p>
</body>
</html>
