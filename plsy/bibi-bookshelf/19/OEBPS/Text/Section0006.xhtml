<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 id="sigil_toc_id_3" style="margin-bottom:0cm;margin-bottom:.0001pt;text-align:justify"><a name="_Toc356508982">2</a></h2>

  <p>Ryan kruvazörün tembelce çizdiği daireden çıkıp SS'nin üzerine geldiğini gördü. "Görünüşe göre Hamlet sonunda bir karar verdi," dedi, Sea Sentinel’in dümeninde olan birinci subayı Chuck Mercer.</p>

  <p>Sea Sentinel balinaları açık denizlere sürmeye çalışıyordu. Sürüde yaklaşık elli balina vardı ve bazı dişi balinalar yavrularıyla kalmak için oyalanıyor, kurtarma girişimini yavaşlatıyordu. SS kaçak sığırları ağıla sokmaya çalışan yalnız bir kovboy gibi zikzaklar çiziyordu, ama gergin balinalar bu işi neredeyse olanaksız hale getiriyorlardı.</p>

  <p>"Kedi gütmek gibi bir şey bu," diye mırıldandı Ryan. Balina teknelerinin sürüye ne kadar yaklaştığını görmek için sancak tarafındaki köprü kanadına gitti. Bir zıpkın avına katılmış bu kadar çok adalı görmemişti daha önce. Faroes'deki her liman boşalmış gibi görünüyordu. Boyutları ticari trol tekneleriyle dıştan takmalı motorlarla çalışan kayıklar arasında değişen düzinelerce tekne ava katılmak için farklı yönlerden hızla yaklaşıyordu. Dümen suları karanlık sularda çizgiler bırakıyordu.</p>

  <p>Therri Weld de köprüye çıkmış, filonun yaklaşmasını seyrediyordu. "İnatlarına hayran olmalıyız."</p>

  <p>Ryan da aynı şekilde dehşet içinde kalmıştı. Onaylarcasına başını salladı. "Şimdi Custer'ın kendini nasıl hissettiğini anlıyorum. Faroeliler hep birlikte kanlı geleneklerini sürdürmeye gidiyorlar."</p>

  <p>"Bu kendiliğinden olan bir boşalma değil," dedi Therri. "Hareket düzenlerine bakılırsa bir planları var."</p>

  <p>Sanki bu sözler bir sinyalmiş gibi öndeki filo kıskaç hareketiyle ikiye ayrıldı. Klasik kanattan saldırma biçimindeki askeri manevrayla Ryan'ın gemisinin etrafından dolaşıp ağır hareket eden balinaların denize bakan tarafına geçtiler. Kıyıya dönerek bir hat üzerinde dizildiler, balinaları Sea Sentinel ile kendi aralarında bıraktılar. Hattın uçları içe doğru yavaşça kıvrılmaya başladı. Balinalar birbirine yaklaşıp karaya doğru ilerlediler.</p>

  <p>Ryan gemisi olduğu yerde kalırsa balinalara zarar vereceğinden veya aile birimlerini parçalayacağından korkuyordu. İsteksizce dümenciye gemiyi avcıların yolundan çekmesini emretti.</p>

  <p>Sea Sentinel kenara çekilirken balıkçıların zafer dolu çığlıkları duyuldu. Teknelerin çizdiği hat talihsiz balinaların etrafını ölümcül bir şekilde sarmaya başladı. Balina tekneleri ilerledi, avlarını bıçaklı ve mızraklı cellatların beklediği ölüm sahasına sürmek için hattı sıklaştırmaya başladı.</p>

  <p>Ryan, Mercer'a Sea Sentinel’i açık denize sürme emri verdi.</p>

  <p>"Çok kolay vazgeçiyorsun," dedi Mercer.</p>

  <p>"Bekle ve gör," dedi Ryan, gizemli bir gülümsemeyle.</p>

  <p>Kruvazör, zaptedilmesi zor bir seyirciye futbol sahasından çıkmada eşlik eden bir polis gibi Sea Sentinel’in yanına geldi, ama gemiler balina avından yarım mil kadar uzaklaştıklarında donanma eskortu geride kalmaya başladı. Ryan kruvazörün konumunu sık sık kontrol ederek dümeni aldı. Gemilerin doğru pozisyonda olduklarını düşündüğü zaman makine dairesiyle konuşabileceği telefonu aldı.</p>

  <p>"Tam yol ileri," diye emretti.</p>

  <p>Silueti eski moda banyo küvetlerini hatırlatan Sea Sentinel, iki ucu yüksek olan geniş ve hantal bir gemiydi. Ağır hareket eden araştırma gemisi esas olarak denizaltı aletlerinin ve ağlarının indirildiği dengeli bir platform olarak tasarlanmıştı. DN gemiyi açık artırmada aldıktan sonra Ryan'ın yaptığı ilk şey, makine dairesini, gemiyi daha hatırı sayılır bir hızla yürütecek güçlü dizel motorlarıyla donatmak olmuştu.</p>

  <p>Ryan dümeni hızla sola kırdı. Gemi büyük bir köpük dalgası fışkırtarak bir daire çizerken harcadığı büyük çaba yüzünden titredi ve hızla balina avına doğru ilerledi. Hazırlıksız yakalanan kruvazör onu takip etmeye çalıştı, ama Sea Sentinel’in sert dönüşüne ayak uyduramayacak olan savaş gemisi değerli saniyelerini harcayarak geniş bir açıyla dönmeye başladı.</p>

  <p>Sea Sentinel sürüye ve balıkçı teknelerine yetiştiğinde kıyının bir mil açığındaydılar. SS gemisi kendisini balina teknelerinin dümen suyunun karşısına getirecek şekilde keskin bir dönüş yaptı. Ryan dümende kalmaya devam etti. Bir şeylerin ters gitmesi olasılığına karşı tam sorumluluğu üstlenmek istiyordu. Avı bozma planı dümende usta bir elin bulunmasını gerektiriyordu. Çok hızlı ve çok yakın olursa balinacılar alabora olup dondurucu suya dökülürlerdi. Gemiyi sabit bir hızda tutarken aynı yönde giden bir dalga yaratmak için geminin genişliğini kullandı. Dalga teknelere kıçtan çarptı. Bazı tekneler kendilerini suyun üstüne çıkaran dalgalara tırmanmayı başardı. Diğerleri devrilmekten kurtulmak için deli gibi dönmeye başladı.</p>

  <p>Teknelerin çizdiği hat bozuldu, aralarında geniş boşluklar açıldı. Ryan dümeni tekrar kırdı ve Sea Sentinel'in bordasını ilerleyen balinalara yanaştırdı. Yaklaşan balinacılardan kaçan balinalar, geminin varlığını hissederek karşı yöne döndüler ve avcıların çizdiği hattaki boşluklardan geçmeye başladılar.</p>

  <p>Şimdi sevinçle haykırma sırası Sea Sentinel’in mürettebatındaydı ama onların sevinci kısa sürdü. Hızla hareket eden kruvazör SS'yi yakalamış ve yüz metre kadar açığında onunla aynı hızda ilerliyordu. Telsizden İngilizce konuşan bir ses duyuldu.</p>

  <p>"Ben Leif Eriksson'ın Kaptanı Petersen, Sea Sentinel’in kaptanını arıyorum."</p>

  <p>Ryan mikrofonu kaptı. "Ben Kaptan Ryan. Sizin için ne yapabilirim, Kaptan Petersen?"</p>

  <p>"Geminizi açık sulara götürmeniz isteniyor."</p>

  <p>"Biz uluslararası yasalara uygun davranıyoruz." Therri'ye çarpık bir şekilde gülümsedi. "Hukuk danışmanım yanı başımda duruyor."</p>

  <p>"Hukukun ince noktalarını sizinle ya da danışmanınızla tartışma niyetinde değilim, Kaptan Ryan. Danimarkalı balıkçıları tehlikeye atıyorsunuz. Güç kullanma yetkim var. Hemen buradan ayrılmazsanız geminizi havaya uçuracağım."</p>

  <p>Firkateynin ön güvertesindeki taretin namlusu Sea Sentinele döndü.</p>

  <p>"Bu oynadığınız tehlikeli bir oyun," dedi Ryan kasıtlı bir sükûnetle. "Kötü bir atışla bizim yerimize o korumaya çalıştığınız teknelerden bazılarını vurabilirsiniz."</p>

  <p>"Bu mesafeden hedefi şaşıracağımızı sanmıyorum," dedi Petersen. "Ama ben kan dökülmesinden yana değilim. Televizyon kameralarına yeterince görüntü verdiniz. Kılavuz balinalardan çoğu kaçtı ve av bozuldu. Mesajınız anlaşıldı. Artık burada istenmiyorsunuz."</p>

  <p>Ryan güldü. "Mantıklı bir adamla konuşmak çok güzel. Silah sever selefiniz gibi değilsiniz. Tamam, yoldan çekileceğim, ama Faroe sularından ayrılmıyoruz. Başka işlerimiz var."</p>

  <p>"İstediğinizi yapmakta serbestsiniz, tabi bizim kanunlarımıza karşı olmadığı ve insanlarımızı tehlikeye atmadığı sürece."</p>

  <p>Ryan derin bir soluk aldı, dıştan görünen sükûneti yalnızca gösteriydi. Mürettebatın ve basın üyelerinin karşı karşıya olduğu tehlikenin farkındaydı. Dümeni birinci subayına bırakıp yavaşça uzaklaşma emri verdi. Av alanından çıktıktan sonra Sea Sentinel açık denizlere yöneldi. Ryan'ın planı sahilden birkaç mil uzakta demirleyerek balık çiftliğine karşı protestoya hazırlanmaktı.</p>

  <p>Sea Sentinel’in önceki hareketiyle aklı başına gelen Petersen kruvazörü biraz geride tuttu. Eğer gemi kaçmaya çalışırsa ileri atılıp yolunu kesmeye kararlıydı.</p>

  <p>Therri dümen köşkündeki gerilimi hafifletti. "Kaptan Petersen ne kadar ucuz kurtulduğunun farkında değil," dedi sırıtarak. "Bir el ateş etseydi onu mahkemeye sürükler ve gemisine ihtiyati haciz koydururdum."</p>

  <p>"Bence çöp silahımızdan daha çok korkuyor," dedi Ryan.</p>

  <p>Neşeleri Mercer'ın küfürleriyle yarıda kaldı.</p>

  <p>"Ne var, Chuck?" diye sordu Ryan.</p>

  <p>"Kahretsin, Mark." Mercer iki eliyle dümeni tutmuş duruyordu. "Bu gemiyi Jet Ski gibi döndürürken dümeni kırmış olmalısın." Kaşlarını çatıp geri çekildi. "İşte, al sen dene."</p>

  <p>Ryan dümeni çevirmeye çalıştı. İki tarafa da yalnızca birkaç santim kadar gidiyordu, ama kilitlenmiş gibi görünüyordu. Biraz daha zorladıktan sonra vazgeçti. "Kahrolası şey kilitlendi," dedi şaşkınlık ve öfke karışımıyla.</p>

  <p>Ryan telefonu açıp makine dairesine motorları durdurmalarını söyledi. Ama gemi yavaşlamak yerine açıklanamaz bir şekilde hızlandı. Ryan küfredip makine dairesini tekrar aradı.</p>

  <p>"Ne oluyor, Cal?" diye kükredi. "O makineler yüzünden sonunda sağır mı oldun? Hızı artırmanı değil, kesmeni söyledim."</p>

  <p>Ryan'ın makinisti Cal Rumson harika bir denizciydi. "Kahretsin, ne dediğini biliyorum," diye yanıt verdi. Sesindeki düş kırıklığı çok açıktı. "Hızı düşürdüm. Makineler delirmiş gibi. Kontroller çalışmıyor."</p>

  <p>"O zaman gücü kapat," dedi Ryan.</p>

  <p>"Deniyorum, ama dizeller daha çok çalışıyor."</p>

  <p>"Denemeye devam et, Cal."</p>

  <p>Ryan ahizeyi yerine çarptı. Bu delilikti! Gemi kendi aklı varmış gibi hareket ediyordu. Gözleri geminin önünü, denizi taradı. Haberler iyiydi. Görünürde herhangi bir gemi ya da kara parçası yoktu. Olabilecek en kötü şey Atlantik'te yakıtın bitmesiydi. Kruvazöre içinde bulundukları açmazı haber vermek için telsiz mikrofonunu aldı. Ama Mercer'ın çığlığı üzerine durdu.</p>

  <p>"Dümen dönüyor!"</p>

  <p>Mercer yavaşça sağa doğru dönüp gemiyi kruvazöre doğru çeviren dümeni tutmaya çalışıyordu. Ryan dümeni yakaladı, Mercer'la birlikte rotasını düzeltmeye çalıştı. Bütün güçleriyle çabalıyorlar, ama dümen terli ellerinden kayıyor ve Sea Sentinel savaş gemisine biraz daha yaklaşıyordu.</p>

  <p>Danimarka gemisi rota değişikliğini fark etmişti. Telsizden tanıdık ses duyuldu.</p>

  <p>"Hadi, Sea Sentinel. Ben Kaptan Petersen. Rota değişikliğinizin nedeni nedir?"</p>

  <p>"Dümenimizde bir sorun var. Dümen kilitlendi ve makineleri kapatamıyoruz."</p>

  <p>"Bu olanaksız," dedi Petersen.</p>

  <p>"Bunu gemiye söyle."</p>

  <p>Bir duraklama oldu. "Size denizde bol bol yer açmak için çekileceğiz. Yolunuzdaki bütün gemilere uyarı göndereceğiz."</p>

  <p>"Teşekkürler. Faroes'den ayrılmamıza dair isteğiniz gerçek olacak gibi görünüyor."</p>

  <p>Kruvazör çekilmeye başladı.</p>

  <p>Ama daha Danimarka gemisi yön değiştiremeden Sea Sentinel keskin bir dönüş yapıp güdümlü bir füze gibi kruvazörün açıkta kalan yan tarafına doğru ilerledi.</p>

  <p>Denizciler kruvazörün güvertesine dizilip yaklaşan gemiye deli gibi el hareketleri yapmaya başladılar. Kruvazör birkaç kez kısa, hızlı uyarı düdüğü çaldı. Telsizden Danimarka dilinde ve İngilizce konuşmalar duyuldu.</p>

  <p>Gemilerin çarpışmasına birkaç saniye kaldığını gören denizciler hayatlarını kurtarmak için koşmaya başladı.</p>

  <p>Ryan kesin olan çarpışmayı engellemek için son bir gayretle bütün gücüyle dümene asıldı. Gemi kruvazörün yan tarafına çarptığında hâlâ dümene asılı durumdaydı. Sea Sentinel’in keskin pruvası bir süngü gibi çelik levhaları deldi, sonra korkunç bir metal yırtılmasıyla yana kaydı.</p>

  <p>Sea Sentinel burnunun üstüne yumruk yemiş bir boksör gibi okyanusta debelenip duruyordu. Binlerce galonluk su gövdesindeki koca delikten içeri girerken, kruvazör yüzer durumda kalmak için mücadele ediyordu. Mürettebat cankurtaran sandallarına doluşup onları soğuk denize indirmeye hazırlandılar.</p>

  <p>Therri darbenin etkisiyle dizlerinin üstüne düştü. Ryan, ona ayağa kalkması için yardım etti. O ve dümen köşkündeki diğerleri güverteye hücum ettiler. Artık hikâyeyi yazmak yerine onun bir parçası olduklarını gören panik haldeki televizyoncular ne yapmaları gerektiğini söyleyecek birini bulmaya çalışıyorlardı. Yaralanan insanlar topallıyordu.</p>

  <p>Birisi bağırarak yardım istiyor, tayfalar ve basın görevlileri geminin pruvasından geriye kalan metal yığınının altından kanlı bir ceset çıkarıyordu.</p>

  <p>Ryan geminin terk edilmesi için emirler yağdırdı.</p>

  <p>Bütün bağırış çağırışlar ve şaşkınlık yüzünden kimse başını kaldırıp gemilerin üzerinde dolaşan helikoptere bakmıyordu. Helikopter aç bir akbaba gibi birkaç daire daha çizdikten sonra sahil boyunca uzaklaştı.</p>
</body>
</html>
