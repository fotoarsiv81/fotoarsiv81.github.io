<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 id="sigil_toc_id_25" style="margin-bottom:0cm;margin-bottom:.0001pt;text-align:justify"><a name="_Toc356509004">24</a></h2>

  <p>Üzerinde Donmuş Kuzeyin İnsanları yazan büyük bir afiş Ulusal Doğal Tarih Müzesi'nin girişine asılmıştı. Gösterinin konusuyla ilgili olarak bir hata yapılmaması için afişe şapkalı kürklü gocuklar giymiş, köpeklerin çektiği kızakları kullanan Eskimoların resimleri yapılmıştı. Kuzey Kutbu'na ait sahnenin gerisinde dev buzdağları göze çarpıyordu.</p>

  <p>Austin kemerli sütunların arasından geçip müzenin geniş sekizgen biçimindeki kubbeli salonuna girdi. İki yüz kırk metre genişliğindeki alanın ortasında doldurulmuş hayvan şaheseri, Afrika fili duruyordu. On iki tonluk hayvan havaya kalkmış hortumunun altında dikilen ufak tefek tur rehberini cüce gibi gösteriyordu.</p>

  <p>"İyi akşamlar," dedi genç kadın gülümseyerek. Austin'e bir program uzattı. Üzerinde geleneksel Eskimo elbisesi vardı. "Donmuş Kuzeyin İnsanları sergisine hoş geldiniz. Şu kapıdan geçin, özel sergi salonundaki sergileri görebilirsiniz. Imax Tiyatrosu 'nda her yirmi dakikada bir Eskimo kültürüne dair bir film gösterilecek.</p>

  <p>Köpekli kızaklar ve mızrak yarışmaları on beş dakika içinde büyük kapalı bölümde başlayacak. Çok heyecanlı olmalı!"</p>

  <p>Austin kıza teşekkür edip özel sergi alanına giden insanları takip etti. İyi aydınlatılmış sergi muhafazaları Eskimo sanat çalışmaları ve fildişi oymalarla, avcılık ve balıkçılıkta kullanılan aletlerle, en soğuk Kuzey Kutbu havasında sahibini sıcak ve kuru tutacak zekice hazırlanmış deri giysiler ve çizmelerle, tahta kızaklarla, kano ve balina tekneleriyle doluydu. Salonun çeşitli noktalarına yerleştirilmiş olan hoparlörlerden tam tam seslerinin eşlik ettiği hüzünlü bir şarkı yayılıyordu.</p>

  <p>Sohbet halindeki kalabalığı her zamanki gibi Washington politikacıları, bürokratları ve basın oluşturuyordu. Dünyadaki önemine rağmen Washington hâlâ küçük bir kentti ve Austin çok sayıda simayıt anıyordu. Donanma müzesinden Eskimo kayığı delisi olan bir tarihçiyle konuşurken birisinin kendisine seslendiğini duydu. Havacılık ve Uzay Müzesi'nden MacDougal konukların arasından ona doğru geliyordu. Austin'in kolunu tuttu.</p>

  <p>"Buraya gel, Kurt, tanışmanı istediğim biri var."</p>

  <p>Austin'i vakur görünüşlü, gri saçlı bir adamın yanına götürüp serginin müdürü Charles Gleason olarak tanıttı.</p>

  <p>Chuck'a Eskimolarla ilgilendiğini söyledim, dedi MacDougal.</p>

  <p>"Aslında onlar kendilerine 'İnsanlar' anlamına gelen 'înuit denmesini tercih ediyorlar," dedi Gleason. "'Eskimo' kızılderililerin onlara verdiği bir isimdi. Eskimo 'çiğ et yiyenler' anlamına geliyor. Kendilerine verdikleri isim, 'iyi' anlamına gelen Nakooruk." Gülümsedi. "Bu konferans için özür dilerim. Yıllarca üniversitede ders verdim ve içimdeki eğitimci durmadan kendini gösteriyor."</p>

  <p>"Özre gerek yok," dedi Austin. "Yeni bir şey öğrenme fırsatına asla itiraz etmem."</p>

  <p>"Çok Naziksiniz. Sergiyle ilgili bir sorunuz var mı?"</p>

  <p>"Sponsorunu merak ediyordum," dedi Austin. Bir muhafazadaki eşyaların Oceanus tarafından ödünç verildiğini söyleyen levhayı okuyup şansını denemeye karar verdi. "Oceanus'un başında Toonook adında bir adam bulunduğunu duymuştum."</p>

  <p>"Toonook mu?"</p>

  <p>"Evet."</p>

  <p>Gleason, ona dikkatli bir şekilde baktı. "Ciddi misiniz?"</p>

  <p>"Evet. O beyefendiyle tanışmak isterim."</p>

  <p>Gleason garip bir gülümsemeyle karşılık verdi, sonra kıkırdamayla kişneme arasında bir ses çıkardı. Nihayet kendini tutamayarak gürültülü bir kahkaha patlattı. "Özür dilerim," dedi. "Ama Toonook'a beyefendi demezdim. Toonook İnuit dilinde kötü ruhun adıdır. Yaratıcı ve yok edici olarak görülür."</p>

  <p>"Toonook'un mitolojik bir isim olduğunu mu söylüyorsunuz?"</p>

  <p>"Evet. İnuitler onun denizde, karada ve havada olduğunu söylerler. Ne zaman beklenmedik bir ses olsa, örneğin ayak altında buz çatırdasa, Toonook'un kurban aradığı söylenir. Rüzgâr aç kurtlar gibi inlese Toonook'tur."</p>

  <p>Austin şaşkındı. Toonook, Therri'nin Oceanus'un başı olduğunu söylediği isimdi. "İsteğime neden güldüğünüzü anlayabiliyorum," dedi Austin mahcup bir gülümsemeyle. "Yanlış anlamış olmalıyım."</p>

  <p>"İnuitlere bakılırsa bir yanlış anlama yok," dedi Gleason. "Yalnız seyahat ederlerken Toonook'a karşı uyanık olurlar. Bir kemik bıçağı taşırlar ve Toonook'u uzak tutmak için etrafta sallarlar."</p>

  <p>Austin'in bakışları Gleason'ın omzunun gerisine gitti. "Şurada sergilenen domuz bıçağı gibi bir şey mi?"</p>

  <p>Gleason süslü bir şekilde oyulmuş beyaz bıçağın önündeki cam muhafazaya dokundu. "Bu çok nadir bulunan ve sıradışı bir eşya."</p>

  <p>"Ne bakımdan?"</p>

  <p>"Çoğu İnuit bıçakları genellikle deri yüzmede kullanılan aletlerdir. Bu bıçak tek bir amaçla yapılmış. Diğer insanları öldürmek."</p>

  <p>"Garip," dedi Austin. "Eskimoların her zaman barışçı ve iyi huylu insanlar olduklarını duymuştum."</p>

  <p>"Çok doğru. Öfkenin kolayca şiddete dönüşebileceği zorlu ve talepkâr bir çevrede birbirine yakın evlerde yaşıyorlar. Hayatta kalmak için işbirliğinin çok önemli olduğunu bildikleri için saldırganlığı dağıtmak amacıyla bir sürü tören ve gelenek icat etmişler."</p>

  <p>"Bu bıçak çok saldırgan görünüyor."</p>

  <p>Gleason başıyla onayladı. "İnuitler de diğer insanlarla aynı karanlık tutkulara maruz kalıyorlar. Bu silahı yapan insanlar barışçı yapıyı bozan bir kabileden. Tarih öncesi çağlarda Sibirya'dan geldikleri ve Quebec'in kuzeyine yerleştiklerini düşünüyoruz. Tecavüz, yağma, insan katliamı eğilimleri var... bunlar çok çirkin. Diğer topluluklar yıllar önce bir araya geldiler ve onları kovdular. Adları 'Kiolya.'"</p>

  <p>"Bir şey çağrıştırmıyor."</p>

  <p>"İnuitlerin kuzey ışıklarına verdikleri isim bu, ki Kuzey Kutbu halkı bu ışıkları kötülüğün göstergesi olarak kabul ediyor. Kabilenin gerçek adını kimse bilmiyor."</p>

  <p>"Kiolya'ya ne oldu?"</p>

  <p>"Kanada civarına dağıldılar. Çoğu şehirlere yerleşti, torunları suçla ilgili işletmeler kurdu. Kiralık katiller, gaspçılar çoğunlukla bunların arasından çıkıyor. Bazıları eski kabile geleneklerini sürdürdü. Yanaklardaki dikey dövmeler bunlardan biriydi, ama polis tarafından kolayca tanınmalarına neden olunca bundan vazgeçtiler."</p>

  <p>"Çok meraklandım. Böyle bir sergi nasıl oluşturuldu?"</p>

  <p>"Pek çok farklı şekilde. Birincisi, Oceanus'un halkla ilişkiler birimi müzeyle görüşüp bu sergiyi açmayla ilgilenip ilgilenmeyeceğimizi sordu. Sponsorlarının halkı İnuit kültürü konusunda aydınlatmayı çok istediğini, sergiyi düzenleyip bütün masrafları ödeyeceklerini söylediler. Eh, buna itiraz edemezdik. Büyüleyici bir gösteri, bizce de öyle değil mi?"</p>

  <p>Austin, Faroe Adaları'ndaki balık çitliğinde göğsünü yaralayanla aynı olan Kiolya bıçağına dalmıştı. Bıçağı savuran adamın yüzündeki dikey dövmeyi düşünüyordu. "Evet, büyüleyici," dedi.</p>

  <p>"Sizi Toonook'la tanıştıramayacağıma göre belki Oceanus'un temsilcisiyle tanışmak istersiniz."</p>

  <p>"Burada mı?"</p>

  <p>Birkaç dakika önce vahşi hayat bölümünde konuştum onunla.</p>

  <p>Kuzey ışıklarını taklit etmek için vahşi hayat bölümündeki ışıklar kısılmıştı. Lazerler tavanda hareketli kuzey ışıkları gösterisi yapıyordu. Fok balığı avını tasvir eden gerçek boyutlardaki resmin önünde kafası tıraşlı, gözünde güneş gözlükleri olan bir adam tek başına duruyordu.</p>

  <p>Gleason adama yaklaşıp, "Dr. Barker, sizi Kurt Austin'le tanıştırmak istiyorum. Bay Austin Ulusal Sualtı ve Denizcilik Kurumu'nda çalışıyor. Orayı duymuş olmalısınız."</p>

  <p>"NUMA'yı tanımamak için başka bir gezegenden gelmiş olmam gerek."</p>

  <p>El sıkıştılar. Austin parmakları donmuş bir bifteği tutarmış gibi hissetti.</p>

  <p>"Umarım küçük şakamızı paylaşmama kızmazsınız," dedi Gleason, Kurt'e. "Bay Austin Oceanus'un başında Toonook adında biri olduğunu sanıyormuş."</p>

  <p>"Bay Gleason Toonok'un bir adam değil, kötü ruh olduğunu açıkladı," dedi Austin.</p>

  <p>Barker karanlık gözlüklerinin ardından Austin'e bakıyordu. "Ondan daha karışık," dedi. "Toonook İnuit kültüründe kötü olarak görülür. Tavanda yansıyan o zeki ışığın vücut bulmuş halidir. Ama tarihteki diğerleri gibi kuzeyin insanları da en korktukları şeye taparlar."</p>

  <p>"O halde Toonook tanrı?"</p>

  <p>"Bazen. Ama Oceanus'un başının son derece insan olduğuna sizi temin ederim."</p>

  <p>"Anladım. Eğer adı Toonook değilse ne?"</p>

  <p>"Kimliğini gizli tutmayı tercih ediyor. Eğer ona Toonook demek isterseniz bunu yapabilirsiniz. Rakipleri daha kötü adlar da taktılar ona. O sahne ışıklarından uzak durur ve ışık onu temsil eden çalışanlarını aydınlatır. Ben Oceanus'un alt kuruluşu olan Aurora şirketinde çalışıyorum."</p>

  <p>"Aurora için nasıl bir çalışma yapıyorsunuz?"</p>

  <p>"Genetik uzmanıyım."</p>

  <p>Austin etrafına bakındı. "Burası genetikten çok uzak bir alan."</p>

  <p>"Laboratuvardan çıkmayı severim. Oceanus'un bu sergiye sponsorluk etmesini önerdim. Kiolya'ya karşı doğrudan ilgim var. Büyük-büyük-büyükbabam New England'da balina gemisi kaptanıymış. Kabileyle kalıp mors balıklarının sonunu getiren avı durdurmaya çalışmış."</p>

  <p>"Bay Gleason bana Eskimoların Kiolya'yı hırsız ve katil oldukları için kovduğunu söyledi."</p>

  <p>"Hayatta kalmak için gerekeni yapıyorlardı," dedi Gleason.</p>

  <p>"Bu sohbete devam etmeyi çok isterdim, ama bana izin vermek zorundasınız," dedi Gleason. "Bir yardımcımın bana ihtiyacı olduğunu görüyorum. Lütfen bir ara beni arayın, uzun uzun konuşalım, Bay Austin."</p>

  <p>Gleason gidince Austin, "Söyleyin bana Bay Barker, Oceanus bir genetik uzmanının yardımını gerektirecek nasıl bir iş yapıyor olabilir?" diye sordu.</p>

  <p>Adamın yüzündeki soğuk gülümseme kayboldu. "Hadi Austin. Artık yalnızız, bu yüzden oyun oynamamıza gerek yok. Oceanus'un ne yaptığını çok iyi biliyorsun. Faroe Adaları'ndaki tesise girdin, bir sürü tahribat yaptın ve adamlarımdan birini öldürdün. Bunu unutmayacağım."</p>

  <p>"Vay canına," dedi Austin. "Şimdi gerçekten şaşırdım. Beni biriyle karıştırıyor olmalısın."</p>

  <p>"Sanmıyorum. Danimarka basını fotoğraflarını her yerde yayımladı. Çarpışmadan sonra denizcilerini kurtardığınız için Danimarka'da bir kahramansın."</p>

  <p>"Şirketinin tasarladığı çarpışma," dedi Austin bütün kandırmacaları bir kenara bırakarak.</p>

  <p>Sen karışmasaydın çok işe yarayacaktı. Yumuşak, zarif ses bir homurtuya dönüştü. "Eh, bu artık sona eriyor. İşime son kez karıştın."</p>

  <p>"İşinize mi? Sizin Oceanus'ta mütevazı bir çalışan olduğunuzu sanıyordum, Dr. Barker... yoksa size Toonook mu demeliyim?"</p>

  <p>Barker gözlüklerini çıkarıp soluk gri gözlerle baktı Austin'e. Hareketli renkler bir perdeden yansıyormuş gibi oynuyordu yüzünde. "Kim olduğum önemli değil. Ne olduğum ise geleceğinle doğrudan bağlantılı. Senin ölüm aracınım ben. Arkanı dön."</p>

  <p>Austin omzunun üstünden geriye baktı. İki iriyarı adam arkasında durmuş yolu kapatıyordu. Diğer konukları dışarıda tutmak için kapıyı kapamışlardı. Austin hangisinin kendisine daha iyi bir şans vereceğini düşündü, Barker'ı cam muhafazanın üstüne itmek mi, yoksa iki adamın arasından zorla geçerek kapıya gitmeye çalışmak mı? İki seçenek de hoşuna gitmeyince üçüncüyü aramaya başlamıştı ki kapı tıklatıldı ve MacDougal başını içeri uzattı.</p>

  <p>"Hey, Kurt," diye seslendi. "Charlie Gleason'ı arıyordum. Rahatsız ettiğim için özür dilerim."</p>

  <p>"Hiç de değil," dedi Austin. MacDougal Yedinci Şövalye değildi, ama işe yarardı.</p>

  <p>Nöbetçiler Barker'a bakıyordu. Gözlüğünü takıp Austin'e buz gibi baktı. "Tekrar görüşene dek," diyerek kapıya yöneldi. Nöbetçiler onung eçmesi için kenara çekildiler, bir saniye sonra üç adam kalabalığın arasında gözden kaybolmuştu.</p>

  <p>Austin'in MacDougal'la tekrar bir araya gelişi fazla uzun sürmedi. Kalabalığa karışırlarken Mac, Smithsonian'ın dostu olan bir senatörü fark etti ve para için yakasına yapışmaya gitti. Austin diğer konuklara dönerken kızak yarışlarının başladığını bildiren bir anons duyuldu. Çıplak omuzlara dökülen kestane rengi saçları fark ettiği sırada kubbeli salona dönmek üzereydi. Therri onun dikkatini hissetmiş olmalıydı. Dönüp ona doğru baktı, sonra Austin'e gülümsedi.</p>

  <p>"Kurt, ne hoş bir sürpriz." El sıkışırlarken Therri onu tepeden tırnağa süzdü. "Smokinle çok yakışıklı görünüyorsun."</p>

  <p>Austin, Roosevelt Island'daki acı konuşmadan sonra bu dostça selamlamayı beklemiyordu. "Teşekkürler," dedi. "Umarım çok fazla naftalin kokmuyordur."</p>

  <p>Therri, onun mezuniyet törenindeki eşiymiş gibi yakasını düzeltti. "Aslında çok hoş kokuyorsun."</p>

  <p>"Sen de öyle. Bu çiçekli sohbet yeniden arkadaş olduğumuz anlamına mı geliyor?"</p>

  <p>"Ben sana hiç kızmadım ki. Belki biraz düş kırıklığı." Önce surat astı, sonra gözleri parladı. Bitişikte-oturan-kız havası altta yatan şehveti maskeleyemiyordu.</p>

  <p>"O halde ateşkes ilan edip yeniden başlayalım."</p>

  <p>"Bunu çok isterim." Therri çevresindeki kalabalığa baktı. "Seni bu resepsiyona neyin getirdiğini merak ediyorum."</p>

  <p>"Seni getiren şey. Sergilenen bu şeylerin Oceanus'un malı olduğu dikkatinden kaçmamıştır eminim."</p>

  <p>"Burada olmamızın ana nedeni bu." Therri salonun yan tarafına, Ben Nighthawk'ın dikildiği yere baktı. Siyah smokini içinde çok huzursuz görünüyordu. Ellerini nereye koyacağını bilmiyor, ağırlığını bir bacağından diğerine geçiriyordu. Therri, ona el salladı.</p>

  <p>"Ben'i hatırlıyor musun?"</p>

  <p>"Seni yeniden görmek çok hoş." Tokalaştılar. "Güzel smokin."</p>

  <p>"Teşekkürler," dedi Nighthawk coşkusuz bir şekilde. "Kiralık." Diğer konuklara baktı. "Bana uygun bir ortamda değilim."</p>

  <p>"Endişelenme," dedi Austin. "Bu resepsiyonlara katılan insanların çoğu yiyecek ve dedikodu peşindedir."</p>

  <p>"Ben bana eşlik etmeyi kabul etti," dedi Therri. "Marais, Ben'in gördüğü bir şeyin hafızasını canlandırabileceğini düşündü. "</p>

  <p>"Böyle bir şey oldu mu?"</p>

  <p>"Henüz değil," dedi Therri. "Ya sen? Bir şey öğrenebildin mi?"</p>

  <p>"Evet," dedi gergin bir gülümsemeyle. "Senin tehlike uyarılarını dinlemediğini öğrendim."</p>

  <p>"O antik geçmişte kaldı," dedi Therri, sinir bozan bir çocuğa karşı sabırlı olmaya çalışan biri gibi. Austin onun meydan okuyan bakışlarına karşılık verirken fikrini değiştirmeye çalışarak boşuna nefesini tükettiğine karar verdi.</p>

  <p>"Kızak yarışlarını görmek için dışarı çıkıyordum," dedi. "Bana katılmak ister misin?"</p>

  <p>"Teşekkürler," dedi Therri, Nighthawk'in koluna girerek. "Biz de zaten oraya gidiyorduk."</p>

  <p>Bir rehber onlara yolu gösterdi. Madison Drive'daki trafik, seyircilerin National Mall'a gidebilmelerine izin vermek için durdurulmuştu. Güzel bir geceydi. Smithsonian Kalesi'nin kızıl kumtaşından yapılma ufak kuleleri iki yüz elli metre genişliğindeki yeşil alanın karşısında açıkça görülüyordu. Potomac'a doğru bakıldığında, sade beyaz Washington Anıtı gökyüzüne yükseliyordu.</p>

  <p>Açık çimenlik alanın büyük bir bölümü sarı polis bandıyla çevrilmiş, portatif lambalarla parlak bir şekilde aydınlatılmıştı. Çevrelenmiş alanın içinde turuncu direkler dikdörtgen şeklinde yerleştirilmişti. Gece elbisesi giymiş yüzlerce resepsiyon konuğu, ışıkları ve kalabalığı gören yoldan geçenler sarı bandın etrafını çevirmeye başlamıştı. Ulusal Park Servisi'nden birkaç üniformalı ortalıkta görünüyordu. Yarış pistlerinin karşı tarafında birkaç kamyon dizilmişti. Duyulan sesler beslenme saatindeki köpek kulübesinden geliyor gibiydi. Derken heyecanlı havlamaları bastıran bir erkek sesi yayıldı hoparlörlerden.</p>

  <p>"Bayanlar ve baylar, Donmuş Kuzeyin İnsanlarına hoş geldiniz," dedi anonsu yapan adam. "Gösterinin en heyecanlı bölümünü, köpek kızakları yarışmasını görmek üzeresiniz. Bu yarıştan da öte bir şey. Kanada'daki iki farklı İnuit topluluğundan gelen yarışmacılar Kuzey Kutbu'nda hayatta kalmak için gereken becerileri gösterecekler. Avcı avına hızla yaklaşmalı ve mızrağını hatasız bir şekilde kullanmalı. Bildiğiniz gibi yılın bu zamanında Washington'a fazla kar yağmıyor." Kahkahalar için durdu. "Bu yüzden yarışçıların kızaklarında kızak demiri yerine paten olacak. Gösterinin tadını çıkarın!"</p>

  <p>Kamyonların etrafında toplanan insanlar iki gruba ayrıldı, her biri kızaklarını banttaki açık noktaya doğru itti. Biri parlak mavi, diğeri itfaiye kırmızısı kızaklar başlangıç noktasına getirilip yan yana kondu. Kurda benzer kızak köpekleri treylerden alındı, koşum takımları takıldı.</p>

  <p>Koşu olasılığıyla heyecanlanan Eskimo köpekleri daha da huzursuzlandı. Sabırsız köpekler koşum takımlarını çekiştirirken havlamalar doruk noktasına ulaştı. Biri lider, sekizi çiftler halinde bulunan dokuz köpeklik takımlar birlikte koşumlandıklarında inanılmaz bir kas gücü ortaya koyuyorlardı. Frenlere ve onları tutan bakıcılara rağmen kızaklar birkaç santim ilerledi.</p>

  <p>Sürücü oldukları anlaşılan iki adam diğerlerinden ayrılıp kızaklarına bindiler. Bir saniye sonra başlama tabancası ateşlendi. Sürücüler komut verdi, köpekler patilerini yola bastırdı ve kızaklar ikiz roketler gibi ileri fırladı. Köpekler tüm güçleriyle koşmaya başladılar. Çimenlik yoldaki şartlardan emin olmayan sürücüler ilk viraja geldiklerinde hafifçe yavaşladılar. Hafif kayma oldu, ama kızaklar virajdan yan yana çıktılar. İkinci viraja da boyun boyuna girdiler. Sürücüler kızakları başarıyla idare ediyorlardı.</p>

  <p>Kızaklar tam hız Austin, Therri ve Ben'in sarı bandın arkasında dikildiği yere doğru hızla ilerliyordu. Sürücüler yüksek bir tıslama sesiyle köpekleri ileri sürüyorlardı. Ilık havaya uygun olarak kürklü gocuklar değil, paçalarını çizmelerin içine soktukları jokey pantolonları giymişlerdi. Çıplak göğüsleri terle parlıyordu.</p>

  <p>Kızaklar, kar olmadığı zamanlarda köpekleri eğitmek için kullanılan çelik tüplerden oluşuyordu. Çelik örgü platformları yaklaşık iki metre uzunluğundaydı ve dört kauçuk uçak tekerleğinin arasındab ir metre vardı. Kızaklar, dikey tüp çerçevenin tepesindeki küçük bir tekerlek tarafından yönetiliyordu. Sürücüler, ana platformun iki yanında uzanan dar çıkıntılara ayaklarını koyarak dikiliyorlardı. Rüzgâra karşı direnci kesmek ve yerçekimi merkezini alçaltmak için sürüş dümeninin üzerine eğiliyorlardı. Kızaklar tekerleklerin vızıltısıyla hızla geçerken sürücülerin yüzü bulanık görünüyordu.</p>

  <p>Üçüncü viraja geldiklerinde sürücüler hâlâ göğüs göğüse yarışıyorlardı. Kırmızı kızak iç kısımdaydı. Sürücü öne geçmek için virajı sert bir şekilde almaya çalıştı. Ama kızak kenara takıldı ve karşı taraftaki tekerlekler birkaç santim yukarı kalktı. Sürücü vücudunun ağırlığıyla becerikli bir şekilde dengeyi yeniden kurdu. Frene hafifçe dokunmasıyla tekerlekler yeniden yere çarptı. Mavi kızağın sürücüsü bu durumdan yararlandı. Virajı açıktan alabilirdi, ama hayranlık uyandıran bir beceriyle dönüp düz yolun dörtte birlik bölümünü aldı.</p>

  <p>Kalabalık deli gibi çığlıklar atıyordu. Mavi kızak yarım boy öne geçince çığlıklar daha da arttı. Birkaç adım sonra mavi kızak kırmızının önüne geçip yolu kapatabilir ve yarışı kontrol edebilirdi.</p>

  <p>Mavi sürücü durmadan omzunun üstünden geriye bakıp uygun fırsatı arıyordu. Dördüncü ve son virajda aradığı fırsatı buldu.</p>

  <p>Öndeki ve dışarı taraftaki kızak viraja mükemmel bir açıyla hızla girip diğer kızağın tamamen önüne geçti. Ama kırmızı birden dümeni sağa kırdı ve ön tekerleği liderin sol arka tekerleğine takıldı. Darbenin etkisiyle mavi kızağın arkası savruldu ve sürücü kontrolü yeniden kazanmak için mücadele etmeye başladı. Köpekler kırbaç darbesinin gelmek üzere olduğunu hissedip daha hızlı giderek bunu telafi etmeye çalıştılar, ama hafif aracı etkileyen merkezkaç kuvveti çok güçlüydü.</p>

  <p>Mavi kızak iki tekerleği üzerine kalkıp yan döndü. Sürücü toptan fırlatılmış bir sirk akrobatı gibi havaya fırladı. Çimene sert bir şekilde çarpıp birkaç kez yuvarlandıktan sonra hareketsiz kaldı. Köpekler koşmaya devam edip devrilmiş kızağı çekebildikleri kadar çektiler. Bakıcılar sarı bandın altından geçip köpekleri kontrol altına almaya çalışırken diğerleri sürücüyle ilgilendi.</p>

  <p>Kırmızı kızak tam gaz gidiyordu. Yarışı kazanmış olmasına rağmen bitiş çizgisini geçene kadar yavaşlamadı. Kızak hâlâ hareket halindeyken aşağıya atlayıp varilden bir mızrak aldı. Nişan almak için durmaksızın pistin yakınına yerleştirilmiş olan hedefe fırlattı. Havada bir kavis çizerek yükselen mızrak hedefin tam ortasına isabet etti. Sonra belinden bir el baltası çıkarıp onu da hedefe fırlattı. Yine on ikiden vurdu.</p>

  <p>Zafer kazanan sürücü yumruğunu havaya kaldırıp insanın kanını donduran bir zafer çığlığı attı. Yarış pistinin etrafında çalımla yürürken kabak fenere benzer yüzünde hain bir gülümseme vardı. Küstah duruşu insanların çarpışmanın bir kaza olup olmadığı konusunda kuşku duymalarına neden oldu. Şaşkın kalabalıktan tek başına bir yuh sesi duyuldu, ardından seyircilerin kazanma taktiğini beğenmediklerini gösteren öfkeli sesleri yükseldi. Yarışı sevmeyen konuklar müzeye geri dönmeye başladı.</p>

  <p>Sürücü birinin öne çıkması için meydan okurmuş gibi el hareketi yaptı ayrılmakta olan seyircilere. Kendisiyle kapışacak kadar cesur ya da aptal olan birini arayarak kalabalığı taradı, derken Austin'i fark etti. Koyu renk gözleri kısıldı. Austin gerildi. Kendisini bıçaklayan ve Denizkızı Geçidi'nde teknesine el bombası koyan adamdan yalnızca birkaç adım ötedeydi. Yanaklarındaki dikey dövmeler ve Austin'in burnunu kırdığı yerdeki yumru olmasa bile vahşi gözlerindeki öfkeden tanırdı onu.</p>

  <p>Kalın dudaklar, geniş surat sessiz bir sözcüğü söyledi. Austin.</p>

  <p>Austin adamın adını biliyor olmasına şaşırdı, ama şaşkınlığını gizledi.</p>

  <p>En alaycı ses tonunu kullanarak, "Görüşmeyeli uzun zaman oldu, Nanook. Güzel yüzüne yaptığım plastik cerrahi için borçlusun bana."</p>

  <p>Sürücü aralarında yalnızca bir adım ve sarı bant kalana kadar yaklaştı. Austin adamın iğrenç nefesini hissedebiliyordu.</p>

  <p>"Adım Umealiq, " dedi. "Bana yalvarırken adımı söylemeni istiyorum."</p>

  <p>"Burnundaki işten memnun olmamanı anlayabiliyorum," dedi Austin ifadesiz bir şekilde. "Üzerinde çalışacak fazla bir şey vermedin bana. Havaya uçurduğun teknenin parasını ver ödeşelim."</p>

  <p>"Alacağın tek ödeme ölüm olacak."</p>

  <p>Adamın kalın parmakları beline gitti, kınından kemik bıçağını çıkarmaya başladı. Seyircilerin çoğu gitmiş olsa da geride kalan gruplar vardı. Austin kalabalıkta güvende olmayacağını ve adamın düzinelerce tanığın önünde kendisini öldürmekten çekinmeyeceğini hissediyordu. Sağ yumruğunu sıkıp en fazla tahribat ve acıya neden olacağı kırık burnuna indirmeye hazırlandı.</p>

  <p>Derken gözünün ucuyla bir hareket fark etti. Ben Nighthawk kendini sürücünün üstüne atmıştı. Kızılderili bedeni çok hafifti ve herhangi bir zarar verebilecek durumda değildi. Sürücü homurdandı, güçlü bedeni darbenin etkisiyle hafifçe sarsıldı, ama ayakta kalmaya devam etti ve güçlü bir yumrukla Nighthawk'i yana savurdu.</p>

  <p>Eliyle yine bıçağı bulmaya çalışarak bir adım attı, ama duyduğu kargaşayla donup kaldı. Mavi kızağın sürücüsü yanında birkaç öfkeli bakıcıyla o tarafa doğru geliyordu. Yüzünde toprak ve kan vardı. Umealiq dönüp yeni gelenlere baktı. Austin'e hızla bir bakış fırlattıktan sonra insanların arasından yol bulup kamyonlara geri döndü.</p>

  <p>Therri dizlerinin üstüne çökmüş Nighthawk'la ilgileniyordu. Austin onun yanına gidip kızılderilinin yalnızca gözünün altında bir çürük olduğunu gördü. Ayağa kalkmasına yardım ederlerken, "Kuzenimi öldüren buydu," diye bağırdı.</p>

  <p>"Emin misin?" diye sordu Therri.</p>

  <p>Nighthawk hissiz bir şekilde onayladı. Bakışları Mall'a doğru giden adama odaklanmıştı. Birden ileri atıldı. Austin nereye gittiğini anlayıp önünü kesti. "O ve adamları seni öldürür."</p>

  <p>"Umurumda değil."</p>

  <p>"Şimdi bunun sırası değil," dedi Austin, vazgeçmeyeceğini gösteren bir sesle.</p>

  <p>Nighthawk, Austin'in geniş omuzlarını aşabilmek için kararlılığının yetmeyeceğini anladı. Kendi dilinde küfredip müzeye doğru yürüdü.</p>

  <p>"Ben'i durdurduğun için teşekkürler. Polise söylemeliyiz."</p>

  <p>"Fena fikir değil. Ama bir sorun var."</p>

  <p>Bir grup adam müze yönünden Mall'a doğru yürüyordu. Önde uzun boyuyla Dr. Barker vardı. Uzun süredir görmediği eski bir dostuymuş gibi Austin'e el salladı.</p>

  <p>"Seni yeniden görmek çok güzel, Austin. Gidiyordum da, sana veda etmek için uğradım."</p>

  <p>"Teşekkür ederim, ama ben bir yere gitmiyorum."</p>

  <p>"Oh, evet gidiyorsun. Umealiq seni ve arkadaşını bekliyor. Ona neden İnuitlerin fok balığı avında kullandıkları taş saplı zıpkının adının verildiğini öğreneceksiniz."</p>

  <p>Barker, Yaralı Yüz'ün yarış pistinin ortasında durduğu yeri işaret etti. Sonra yanında iki korumasıyla birlikte kendisini bekleyen limuzine gidip adamlarının geri kalanını orada bıraktı.</p>

  <p>Diğerleri kamyonların park edildiği yerden koşarak geldiler. Austin hızlı bir hesapla yirmi kişi kadar olduklarını tahmin etti. Şansları pek yüksek sayılmazdı. Birkaç adamın yarış pistini aydınlatan portatif lambaların üstünden geçip kırmaları da durumlarını daha iyi hale getirmedi.</p>

  <p>Mall büyük ve tenha bir yer haline gelmişti. En yakındaki polis Madison Drive'da sürücülerin müzeye girebilmeleri için trafiği durduran trafik polisiydi. Geri kalan konuklar resepsiyona geri dönüyorlar, yoldan geçenler de yürüyüşlerine devam ediyorlardı. Austin'in keskin gözleri klasik kuşatma hareketiyle hızla etraflarını saran gölgeleri görebiliyordu.</p>

  <p>Therri'nin kolunu tutup onu müzeye doğru götürmeye çalıştı, ama Barker'ın adamları yolunu kesti. Kopenhag'daki sahne tekrarlanıyor gibiydi, ama bu kez Austin'in kalkan olarak kullanabileceği bir çöp tenekesi kapağı yoktu. Orada cereyan eden olaydan habersiz yürüyüşe çıkmış birkaç kişi ve hatta Milli Park Görevlileri gördü, ama yardım çağırmaktan vazgeçti. Konuşacağı herkesi tehlikeye sokmuş olacaktı.</p>

  <p>Işıklardan bir tanesi yanık kalmıştı. Aydınlığın tam ortasında, spot ışıklarındaki bir aktör gibi duran kişi Umealiq'ti. Eli bıçağının kınındaydı. Adamları arkasından ve yanlardan yaklaşıyordu. Austin'in seçeneği yoktu. Therri'nin elini tuttu ve kesin ölüme doğru yürümeye başladılar.</p>
</body>
</html>
