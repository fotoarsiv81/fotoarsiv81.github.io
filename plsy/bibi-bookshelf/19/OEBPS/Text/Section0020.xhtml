<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 id="sigil_toc_id_17" style="margin-bottom:0cm;margin-bottom:.0001pt;text-align:justify"><a name="_Toc356508996">16</a></h2>

  <p>"Törshavn'a hoş geldiniz, Bay Austin," dedi Otel Hania'daki cana yakın resepsiyon görevlisi. "Kuzeydeki balık geziniz iyi geçmiştir umarım."</p>

  <p>"Evet, çok teşekkür ederim. Çok garip bazı balıklarla karşılaştım."</p>

  <p>Resepsiyon görevlisi Austin'e oda anahtarlarıyla birlikte bir zarf uzattı. "Bugün erken saatlerde geldi."</p>

  <p>Austin zarfı açıp otelin antetli kâğıdına güzelce yazılmış mesajı okudu: "Kopenhag'dayım. Palace'da kalıyorum. Yemek teklifin hâlâ geçerli mi? Therri.</p>

  <p>Austin, Therri'nin inanılmaz gözlerini ve hoş sesini düşünerek gülümsedi. Loto oynamayı unutmamalıydı. Belki şans rüzgârı kendisinden yana esiyordu. Temiz bir otel kâğıdına yanıtını yazdı: Bu gece Tivoli'de? Kâğıdı katlayıp resepsiyon görevlisine verdi, mesajı göndermesini rica etti.</p>

  <p>Bu gece Palace Otel'de bir oda ayırmaya çalışabilir misiniz?</p>

  <p>Memnuniyetle, Bay Austin. Çıkış için faturanızı hazırlayayım.</p>

  <p>Austin odasına gidip duş aldı, tıraş oldu. Kurulanırken telefon çaldı. Resepsiyon görevlisi Palace'daki odasının hazır olduğunu, havaalanı otelindeki önceki rezervasyonunu da iptal ettiğini bildirdi. Austin çantasını hazırlayıp Profesör Jorgensen'i aradı. Profesör dersteydi, bu yüzden eğer mümkünse gün içinde bir ara kendisini görmek istediği mesajını bıraktı. Kopenhag'a uğrayacağını ve Jorgensen'in Palace Otel'in resepsiyonuna yanıtını bırakmasını söyledi.</p>

  <p>Austin resepsiyon görevlisine cömert bir bahşiş bıraktıktan sonra Törshavn'dan Vagar Havaalanı'na helikopterle gidip Atlantic Havayolları uçağıyla Kopenhag'a doğru yola çıktı. Daha sonra bir havaalanı taksisi onu şehrin ana meydanı Radhuspladen'de bıraktı. Hans Christian Andersen'ın heykelinin önünden geçti. Meydana bakan görkemli eski Palace Oteli'nin ağzından su püskürten ejderha fıski-y elerine geldi. Kendisini bekleyen iki mesaj vardı. Biri Therri'dendi: Tivoli iyi! Altıda görüşürüz. Diğer mesaj Profesör Jorgensen'dendi ve bütün öğleden sonra ofisinde olacağını söylüyordu.</p>

  <p>Austin çantasını odasına bırakıp yolda olduğunu söylemek için profesörü aradı. Austin otelden çıkarken kot pantolon ve balıkçı yakalı kazağın güzel bir bayanla akşam yemeği için pek uygun olmadığına karar verdi. Oteldeki erkek mağazasına uğrayıp bilgili bir tezgâhtarın yardımıyla istediklerini kolayca aldı. Tezgâhtar ve terziye verdiği bol bahşiş giysilerinin saat beşte hazır olmasını garantiledi.</p>

  <p>Kopenhag Üniversitesi kampusu meydandan taksiyle çok kısa mesafedeydi. Deniz Biyolojisi Laboratuvarı Zooloji Enstitüsü'nün bir parçasıydı. İki katlı tuğla binanın etrafını yeşil bahçeler kuşatmıştı. Profesörün odası tam olarak bir masa, bilgisayar ve iki sandalye alacak büyüklükteydi ve profesör dağınıklık sınırını çoktan aşmıştı. Duvarları haritalar ve çizimler kaplıyordu, her yerde klasörler vardı.</p>

  <p>"Dağınıklığı bağışlayın," diye özür diledi. "Esas ofisim Helsingor kampusunda. Burada ders verirken bu küçük odayı kullanıyorum." Austin'e yer açmak için bir sandalyenin üstündeki kâğıtları toparladı.</p>

  <p>Dağınıklıktan eli ayağına dolaşarak elindeki kâğıt yığınını masanın üstündeki sarsak bir yığının üstüne koydu. "Sizi tekrar görmek çok güzel, Kurt," dedi ve dişlerini göstererek güldü. "Güzel şehrimize gelebildiğiniz için sevindim."</p>

  <p>Kopenhag'a gelmek her zaman bir zevktir benim için. Ne yazık ki yarın Amerika'ya dönüyorum, bu yüzden bir tek bu gece buradayım.</p>

  <p>"Hiç yoktan iyidir," dedi profesör masanın arkasındaki karışıklığın arasına otururken. "Söyleyin, o güzel bayandan bir daha haber aldınız mı? Hani Törshavn'da kahve içtiğiniz şu avukat?"</p>

  <p>Therri Weld mi? Aslında bu gece onunla yemek yiyeceğim.</p>

  <p>"Şanslı adam! Eminim benden daha eğlenceli bir yemek arkadaşı olacaktır," dedi gülerek. "Eh, Skaalshavn'da eğlendiniz mi?"</p>

  <p>"Benim kullanacağım sözcük eğlenmek olmazdı. Skaalshavn sürprizlerle dolu bir yer. Kulübenizi ve teknenizi kullanmama izin verdiğiniz teşekkür ederim."</p>

  <p>"Benim için zevkti. İnanılmaz bir yer, öyle değil mi?"</p>

  <p>Austin başıyla onayladı. "Skaalshavn'dan söz açılmışken, laboratuvar testleriniz ne sonuç verdi merak ediyorum."</p>

  <p>Profesör masasındaki Everest tepesini andıran kâğıtları karıştırdı. Mucizevi bir şekilde aradığı kâğıdı buldu. Yakın gözlüklerini çıkardı. "Benim esas uzmanlık alanımı biliyor musunuz, bilmiyorum. Hipoksinin etkileri üzerinde uzmanlaştım. Oksijen yetersizliğinin ısı değişiminin balık nüfusunu nasıl etkilediğini inceliyorum. Her alanda uzman olduğumu iddia edemem, bu yüzden bulgularımı çeşitli meslektaşlarıma gönderdim. Oceanus tesisi civarından aldığımız düzinelerce su numunesini ve balığı herhangi bir anomali olup olmadığını görmek için test ettik. Hiçbir şey çıkmadı."</p>

  <p>"Ya suda kimyasallar olabileceğine dair ilk teoriniz?"</p>

  <p>"Hayır, tam tersine. Oceanus çalışanları filtre sistemlerinin son derece modern olduğunu söylerken abartmıyorlarmış. Su kesinlikle saf. Test ettiğim diğer balık çiftlikleri yemden atık üretiyor. Kısacası Skaalshavn balık stoklarını etkileyecek hiçbir şey bulamadım."</p>

  <p>"Bu da balık nüfusunu neyin azalttığı sorusunu ortaya getiriyor."</p>

  <p>Jorgensen gözlüğünü alnına kaldırdı. "Dokunmadığımız başka nedenler olabilir. Avcı balıklar, bölgenin niteliğinin bozulması, yem bulmada zorluklar."</p>

  <p>"Balık çiftliği olasılığını tamamen bir kenara bıraktınız mı?"</p>

  <p>"Hayır, bırakmadım, bu yüzden daha fazla test yapmak için Skaalshavn'a geri dönüyorum."</p>

  <p>"Bu bir sorun olabilir," dedi Austin durumu olduğundan önemsiz göstererek. Profesöre balık çiftliğine yaptığı ziyareti, ölümden zor kurtuluşunu kısaca anlattı. "Teknenin bedelini ödemeye hazırım," diye de ekledi.</p>

  <p>"Bu konuda endişeleneceğim son şey tekne olurdu. Öldürülebilirdin." Jorgensen hayretler içerisindeydi. "Testleri yaptığım sırada devriye teknelerine rastladım. Ürkütücü görünüyorlardı, ama bana hiç saldırmadılar, herhangi bir tehditte de bulunmadılar."</p>

  <p>"Belki benim yüzümden hoşlanmadılar. Ben de onlarınkinden hoşlanmadım."</p>

  <p>"Bir film yıldızına benzemediğimin farkındasındır," dedi profesör. "Ama kimse beni öldürmeye çalışmadı."</p>

  <p>"Testlerinizin negatif çıkacağını biliyor olmalılar. Bu durumda sizi korkutup kaçırmalarının gereği yoktu. Çalışmalarınızı Gunnar'a anlattınız mı?"</p>

  <p>"Evet, saha sonuçlarıyla geri geldiğimde o hep oradaydı ve yaptıklarımla çok ilgileniyor gibi görünüyordu." Profesörün yüzü birden aydınlandı. "Anladım! Onun Oceanus'un muhbiri olduğunu mu düşünüyorsun?"</p>

  <p>"Kesin olarak bilmiyorum, ama balık çiftliği inşa edildiği sırada Oceanus'ta çalıştığını duydum. Tesis inşa edildikten sonra şirket için çalışmaya devam etmiş olabilir."</p>

  <p>Jorgensen kaşlarını çattı. "Bu olaydan polise söz ettiniz mi?"</p>

  <p>"Henüz hayır. Teknik olarak bakıldığında özel mülkiyete tecavüz etmiş görünüyorum."</p>

  <p>"Ama sırf meraklı diye birini öldürmeye kalkışmaz insan!"</p>

  <p>"Onlarınki aşırı bir tepkiydi. Ancak Faroe polis biriminin konuyu fazla zorlayacağını sanmıyorum. Oceanus bütün olanları inkâr ederdi. Küçük zararsız bir incelemeye böyle tepki vermeleri gizleyecek bir şeyleri olduğunu akla getiriyor. Ben sessizce araştırma yapmayı tercih ederim, ama polis bilse ortalığı karıştırabilir."</p>

  <p>"Nasıl istersen. Benim alanım bilim." Alnı düşünceli bir şekilde kırıştı. "Tanktaki yaratık senin ödünü patlatmış. Köpekbalığı olamaz mıydı?"</p>

  <p>"Bütün bildiğim büyük, aç ve bir hayalet kadar soluk renkli olduğuydu."</p>

  <p>"Hayalet balığı. İlginç. Bu konuyu düşünmem lazım. Bu arada Faroe'ya dönüş için hazırlanacağım."</p>

  <p>"Gitmek istediğinize emin misiniz? Benim ziyaretimden sonra orası tehlikeli bir hal alabilir."</p>

  <p>Bu kez araştırma gemisiyle gideceğim. Gemi sayıca güven sağlamanın yanı sıra bütün araştırma donanımına ulaşmamı sağlayacak. O mağaraları incelemesi için bir arkeolog getirmeyi çok isterdim.</p>

  <p>"Bu pek iyi bir fikir değil, profesör, ama kasabada o bölge konusunda yardım edebilecek biri var. Babası mağaralara girmiş, o da bana içeri nasıl gireceğimi söyledi. Adı Pia."</p>

  <p>"Rahibin karısı mı?"</p>

  <p>"Onunla tanıştınız mı? Çok etkileyici bir kadın."</p>

  <p>"Katılıyorum" dedi Jorgensen kendini tutmadan önce. Yanaklarındaki kırmızılık bütün hikâyeyi anlatıyordu. "Onunla birkaç kez köyde karşılaştık. Ondan kaçmak olanaksız. Planlarını değiştirip benimle Skaalshavn'a döner misin?"</p>

  <p>Austin başını iki yana salladı. "Teklifiniz için teşekkürler. Ama NUMA'daki görevlerime geri dönmem gerekiyor. Sea Lamprey' le ilgili testleri tamamlaması için Joe'yu bırakıyorum. Lütfen bulgularınızdan beni haberdar edin."</p>

  <p>"Elbette." Jorgensen çenesini ellerinin arasına aldı, bakışları uzaklara daldı.</p>

  <p>"Bilimsel eğitimim yüzünden kötü şeylerin habercisi fikrini hiç kabul edemem. Onu destekleyecek gerçekler elimde yoksa hiçbir sonuç çıkarmamak üzere eğitildim. Ama burada bir şeyler yanlış, Kurt. Bunu iliklerime kadar hissedebiliyorum. Çok kötü bir şey."</p>

  <p>"Sizin için bir teselli olacaksa aynı şeyi benim de hissettiğimi söyleyebilirim. Elinde silahlarla oradan oraya koşturan adamlardan çok daha fazlası var bu işin içinde." Mavi yeşil gözlerinde sabit bir bakışla öne doğru eğildi. "Skaalshavn'a gittiğinizde bir şey konusunda söz verin bana."</p>

  <p>"Elbette oğlum. Ne istersen."</p>

  <p>"Kendinize dikkat edin, profesör," dedi Austin, yanlış anlamaya yer bırakmayacak kadar katı bir ifadeyle. "Çok dikkat edin."</p>
</body>
</html>
