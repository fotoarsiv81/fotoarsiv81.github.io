<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 id="sigil_toc_id_11" style="margin-bottom:0cm;margin-bottom:.0001pt;text-align:justify"><a name="_Toc356508990">10</a></h2>

  <p>Sabah kasveti dağılmıştı ve Faroe halkı adanın muhteşem manzarasını gözler önüne seren nadir gün ışığının tadını çıkarıyordu. Kırsal bölge parlak yeşil bilardo masası çuhasıyla örtülü gibi görünüyordu. Engebeli bölgede ağaç yoktu, birbirine eğri büğrü taş duvarlar ve keçi yollarıyla bağlı yeşil çatılı evler ve tek tük kilise kulesi göze çarpıyordu.</p>

  <p>Austin profesörün Volvo'suyla virajlı sahil yolunda ilerliyor, karanın içine doğru uzanan uzaktaki dağları seyrediyordu. Girintili çıkıntılı gri tepeler dev bir balinanın taşlaşmış yüzgeci gibi yükseliyordu soğuk, mavi denizden. Denizin düzensiz sahil hattıyla birleştiği yerdeki heybetli tepelerin etrafında kuşlar uçuşuyordu.</p>

  <p>Austin öğle civarında bir dağ tünelinden çıktığında bir fiyordun kenarındaki hafif meyilli tepenin eteğine toplanmış olan şirin evleri gördü. İnsanın yüreğini ağzına getiren yılankavi yol hızla alçalıyor, birkaç mil içinde binlerce mil aşağıya iniyordu. Volvo'nun tekerlekleri kenarda korkulukların olmadığı keskin virajların ucuna dokunuyordu. Austin köpüklü dalgalarla tepenin yamacına bir amfiteatrdaki seyirciler gibi inşa edilmiş olan renkli evlerin arasındaki düz yola indiğinde çok mutlu oldu.</p>

  <p>Bir kadın minik bir kilisenin önüne çiçek dikiyordu. Austin Faroe dilindeki konuşma kitabına bakıp arabadan indi.</p>

  <p>"Orsaka. Hvar er Gunnar Jepsen?" (Affedersiniz, Gunnar Jepsen'i nerede bulabilirim?)</p>

  <p>Kadın küçük bahçe küreğini bırakıp yanına geldi. Austin onun yaşı elliyle altmış arasında olabilecek hoş bir kadın olduğunu gördü. Gümüş rengi saçları topuz yapılmıştı. Çıkık elmacık kemiklerindeki güneş kızarıklığı hariç bronz tenliydi. Gözleri yakındaki deniz kadar griydi. İnce yüzünde beliren bir gülümsemeyle kasabanın dış bölgelerine giden yan yolu işaret etti.</p>

  <p>"Gott taak" dedi Austin. Teşekkür ederim.</p>

  <p>"Eingiskt?"</p>

  <p>"Hayır, Amerikalıyım."</p>

  <p>"Skaalshavn'da fazla Amerikalı görmeyiz," dedi hafif İskandinav aksanlı İngilizcesiyle. "Hoş geldiniz."</p>

  <p>"Umarım sonuncu olmam."</p>

  <p>"Gunnar şu tepede yaşıyor. Şu küçük yolu takip edin yeter." Tekrar gülümsedi. "Umarım ziyaretiniz iyi geçer."</p>

  <p>Austin kadına bir kez daha teşekkür ederek arabasına bindi, çakıl taşı kaplı yolu çeyrek mil kadar takip etti. Yol, çikolata rengi kontrplaktan yapılma, çatısı yosun kaplı büyük bir evin önünde son buldu. Garaj yolunda bir kamyonet duruyordu. Yamacın yüz metre altında ana evin daha küçük bir ikizi vardı. Austin verandanın merdivenlerinden çıkıp kapıyı çaldı.</p>

  <p>Kapıyı açan adam orta boylu ve hafif şişmancaydı. Elma gibi yuvarlak bir yüzü ve yanakları vardı. İnce, kızılımsı sarı saç tutamları kel kafasının üstüne doğru taranmıştı.</p>

  <p>"Ja," dedi adam hoş bir gülümsemeyle.</p>

  <p>"Bay Jepsen," dedi Austin. "Adım Kurt Austin. Profesör Jorgensen'in bir arkadaşıyım."</p>

  <p>"Bay Austin. İçeri girin." Kurt'ün elini bir müşterinin elini sıkan bir araba satıcısı gibi sıktı. Sonra onu sade döşeli oturma odasına aldı. "Dr. Jorgensen arayıp geleceğinizi bildirdi. Törshavn'dan arabayla epey uzak burası. Bir içki ister misiniz?"</p>

  <p>"Şimdi değil, teşekkürler. Belki sonra."</p>

  <p>Jepsen başını salladı. "Buraya balık tutmaya mı geldiniz?"</p>

  <p>"Faroe'da karada bile balık tutabilirmişsiniz diye duydum."</p>

  <p>"Pek sayılmaz," dedi Jepsen sırıtarak. "Ama neredeyse o kadar iyidir."</p>

  <p>"Törshavn'dan kurtarma çalışmaları yapıyordum ve balık tutmanın rahatlamak için iyi olabileceğini düşündüm."</p>

  <p>Gemi kurtarma mı? Austin. Faroe dilinde küfretti. "Bilmeliydim. Siz şu Danimarkalı denizcileri kurtaran Amerikalısınız. Televizyonda gördüm. Mucizevi bir şeydi! Köydeki insanlar benim bir ünlüyü ağırladığımı duyana kadar bekleyin."</p>

  <p>"Beni kimsenin rahatsız etmeyeceğini umuyordum."</p>

  <p>Elbette, ama ziyaretinizi köy halkından gizlemek olanaksız.</p>

  <p>"Bir tanesiyle kilisede karşılaştım. Çok hoş bir bayandı."</p>

  <p>"Rahibin dul karısı olmalı. Postanede çalışır ve dedikodunun başıdır. Burada olduğunuzu şimdiye kadar herkes duymuştur."</p>

  <p>"Profesörün kulübesi şu yamacın altındaki mi?"</p>

  <p>"Evet," dedi Jepsen, duvardaki çiviye asılı bir anahtarı alarak. "Gelin, size göstereyim." Austin arabadan el valizini aldı. Sıkıştırılmış taş döşeli yolda yürürlerken Jepsen sordu. "Dr. Jorgensen'in iyi bir arkadaşı mısınız?"</p>

  <p>"Onunla birkaç yıl önce tanıştım. Balık bilimcisi olarak şöhreti dünya çapında."</p>

  <p>"Evet, biliyorum. Onu burada konuk etmekten onur duyuyorum. Ve şimdi de sizi."</p>

  <p>Kulübenin önünde durdular. Verandadan balıkçı teknelerinin bağlı olduğu liman çok hoş görünüyordu. "Siz balıkçı mısınız, Bay Jepsen?"</p>

  <p>"Böyle küçük bir yerde pek çok şey yaparak hayatta kalabilirsiniz. Kulübemi kiralıyorum. Harcamalarım çok büyük değil."</p>

  <p>Kulübenin verandasına çıkıp içeri girdiler. İçeride tek yataklı bir oda, banyo, mutfak bölümü, küçük bir masa ve birkaç sandalye vardı, ama rahat görünüyordu.</p>

  <p>"Dolapta olta takımı vardır. Balık tutma veya yürüyüş için rehberliğe ihtiyacınız olursa bana söyleyin. Köklerim Vikinglere kadar uzanır ve burayı kimse benden daha iyi bilemez."</p>

  <p>"Teklifiniz için teşekkürler. Ama son zamanlarda insanlarla çok fazla iç içeydim. Biraz tek başıma zaman geçirmek istiyorum. Kulübeye ait bir tekne de var galiba."</p>

  <p>"İskelenin sonunda üçüncü tekne. Anahtarları üstünde."</p>

  <p>"Yardımlarınız için teşekkür ederim. İzin verirseniz eşyalarımı boşaltıp bacaklarımı açmak için köye inmek istiyorum."</p>

  <p>Jepsen bir şeye ihtiyacı olursa kendisine haber vermesini istedi. "Sıkı giyinin," dedi kapıdan çıkarken. "Hava burada hızlı değişir."</p>

  <p>Austin Jepsen'in tavsiyesine uyarak kazağının üstüne yağmurluğunu geçirdi. Dışarı çıkıp verandada dikildi, temiz havayı ciğerlerine çekti. Kara, denize doğru hafif bir meyille alçalıyordu. Bulunduğu yerden limanı, balıkçı iskelesini ve sandalları görebiliyordu. Volvo'ya binerek köye indi.</p>

  <p>İlk durağı kalabalık balıkçı iskelesiydi. Trol tekneleri bir martı şemsiyesi altında avlarını boşaltıyordu. Jepsen'in söylediği gibi tekneyi beklediği yerde buldu. İyi bir şekilde inşa edilmiş, içten motorlu, altı metre uzunluğunda, iki ucu yukarı kıvrık bir tekneydi. Motoru kontrol etti. Temiz ve yeni sayılırdı. Anahtar Jepsen'in dediği gibi kontaktaydı. Motoru çalıştırıp birkaç dakika dinledi. Çalışmasında bir sorun olmadığına karar verip kapattı, arabasına geri döndü. Yolda rahibin dul karısının yükleme alanından çıktığını gördü.</p>

  <p>"Merhaba Amerikalı," dedi kadın dostça bir gülümsemeyle. "Gunnar'ı buldunuz mu?"</p>

  <p>"Evet, teşekkür ederim."</p>

  <p>Elinde gazete kâğıdına sarılmış bir balık vardı. "Buraya akşam yemeği için balık almaya geldim. Adım Pia Knutsen."</p>

  <p>El sıkıştılar. Pia'nın elini tutuşu sıcak ve sıkıydı.</p>

  <p>"Sizinle tanıştığıma sevindim. Ben Kurt Austin. Manzaranın tadını çıkarıyorum. Skaalshavn çok güzel bir köy. Adı İngilizcede ne anlama geliyor diye merak ediyorum."</p>

  <p>"Köyün amatör tarihçisiyle konuşuyorsunuz. Skaalshavn 'Kafatası Limanı' demektir."</p>

  <p>Austin suya baktı. "Körfez kafatası şeklinde mi?"</p>

  <p>"Oh hayır. Daha eskilere dayanıyor. Vikingler burayı bulduklarında mağaralarda kafataslarına rastlamışlar."</p>

  <p>"Vikinglerdcn önce de insanlar mı varmış burada?"</p>

  <p>"Belki İrlandalı keşişler veya belki daha da eski. Mağaralar anakaranın diğer tarafında. Eski balina limanıydı orası. Balıkçılık geliştikçe çok küçük kaldı, bu yüzden balıkçılar teknelerini taşıyıp buraya yerleştiler."</p>

  <p>"Biraz yürümek istiyorum. Kasabayı ve çevresini iyi görebileceğim nereye gitmemi önerirsiniz?"</p>

  <p>"Kuş tepelerinden millerce genişlikte bir bölgeyi görebilirsiniz. Köyün arkasındaki patikadan gidin," dedi işaret ederek. "Kırlık araziden gidip güzel şelaleler, dereler görecek, büyük bir gölün yanından geçeceksiniz. Eski çiftlik kalıntılarını geçtikten sonra yol dikleşir ve tepelere varırsınız. Kenara çok yaklaşmayın, özellikle hava sisliyse. Kayalar beş yüz metre uzunluğundadır. Dönerken taş yığını halindeki abideleri solunuza alarak takip edin. Yol diktir ve hızla aşağıya iner. Deniz tarafındaki kıyıya yaklaşmayın, çünkü bazen dalgalar kayalara çarpıp sizi yakalayabilir."</p>

  <p>"Dikkat ederim."</p>

  <p>"Bir şey daha. Kalın giyinin. Hava bazen çok hızlı değişir."</p>

  <p>"Gunnar da aynı şeyi önerdi. Çok bilgili görünüyor. Buranın yerlisi mi?"</p>

  <p>"Gunnar insanların onun köklerinin Kızıl Eric'e kadar uzandığını düşünmesini istiyor." Burnunu çekti. "Kopenhaglıdır. Köye bir iki yıl önce taşındı."</p>

  <p>"Onu iyi tanır mısınız?"</p>

  <p>"Oh, evet," dedi güzel gözlerini yuvalarında döndürerek. "Gunnar beni yatağa atmaya çalıştı, ama o kadar zor durumda değilim."</p>

  <p>Pia güzel bir kadındı ve Austin Jepsen'in girişimine şaşırmamıştı. Ama bunca yolu yerlilerin aşk hikâyelerini dinlemek için gelmemişti. "Sahilde bir tür balıkçılık faaliyetleri olduğunu duymuştum."</p>

  <p>"Evet, tepelerden görebilirsiniz. Çirkin beton ve metal binalar. Liman onların balık ağlarıyla dolu. Orada balık yetiştirip gönderiyorlar. Yerli balıkçıların hiç hoşuna gitmiyor. Eski limanın etrafında balıkçılık kötüledi. Kasabadan kimse orada çalışmıyor. Hatta artık Gunnar bile."</p>

  <p>"Balık çiftliğinde mi çalışıyordu?"</p>

  <p>"Başlangıçta. İnşaatla ilgili bir işti. Parasını evleri almak için kullandı, şimdi de kiralarla geçiniyor."</p>

  <p>"Buraya çok ziyaretçi gelir mi?" Austin limana giren parlak mavi yata bakıyordu.</p>

  <p>"Kuş gözlemcileri ve balıkçılar gelir." Austin'in bakışlarını takip etti. "O güzel teknedeki adamlar gibi. Duyduğuma göre zengin bir İspanyolunmuş. İspanya'dan buraya kadar balık tutmak için geldiği söyleniyor."</p>

  <p>Austin Pia'ya döndü. "İngilizceyi çok güzel konuşuyorsunuz."</p>

  <p>"Okulda Danimarka diliyle birlikte öğreniriz. Ayrıca ilk evlendiğimizde kocam ve ben bir süre İngiltere'de yaşamıştık. Ama fazla konuşma fırsatı bulamıyorum." Elindeki balığı Austin'in burnuna kadar kaldırdı. "Akşam yemeği için evime gelmek ister misiniz? Böylece İngilizce pratiği yapabilirim."</p>

  <p>"Size zahmet olmaz mı?"</p>

  <p>"Hayır, hayır. Yürüyüşünüzden sonra gelin. Evim kilisenin arkasında."</p>

  <p>Birkaç saat sonra buluşmak üzere anlaştılar. Austin arabayla yolun başına kadar gitti. Çakıl taşı kaplı patika, aralarda yabani çiçeklerin bulunduğu kırlık arazinin içinden ve neredeyse tam bir daire şeklindeki, soğuk kristalden yapılmış gibi görünen küçük bir gölün kenarından geçiyordu. Gölden bir mil kadar sonra eski bir çiftliğin kalıntılarına ve antik bir mezarlığa geldi.</p>

  <p>Patika daha da dikleşiyor ve daha az görünüyordu. Pia'nın tavsiye ettiği gibi, yolu göstermesi için dikilmiş taş yığınlarını dikkatle takip etti. Gördüğü koyun sürüleri o kadar uzaktaydı ki keten tiftiği gibi duruyorlardı. Uzaklarda yükselen dağların çağlayan şelaleleri bir gelinliğin duvağını andırıyordu.</p>

  <p>Yol tepelere kadar çıkıyor, yüzlerce deniz kuşu yukarıya doğru yükselen hava akımında hassas bir şekilde dengelerini koruyorlardı. Körfezde uzun bacalar yükseliyor, düz tepeleri siste kıvrık görünüyordu. Austin gofret yerken Faroe'nin yeryüzünde dünyevi işlerden elini ayağını çekmiş tek yer olduğunu düşünüyordu.</p>

  <p>Testere dişini andıran sahilin panoromik manzarasını görebildiği bir yere kadar yoluna devam etti. Yuvarlak burun Skaalshavn'ı küçük bir koydan ayırıyordu. Eski limanın kıyısında düzinelerce düzgün bir şekilde inşa edilmiş binalar bulunuyordu. Aşağıdaki manzarayı incelerken yanağına bir yağmur tanesinin düştüğünü hissetti. Koyu renk bulutlar dağların ardından yaklaşıp güneşin önünü kesiyorlardı. Tepeden aşağıya inmeye başladı. İnişi kolaylaştıran virajlara rağmen dik yolda ilerlemek zordu ve yol tekrar düzleşene kadar yavaş yavaş yürümesi gerekiyordu. Denize yaklaşırken gökyüzü açıldı. Kasabanın ışıklarına doğru ilerlemeye devam etti. Az sonra da arabasına vardı.</p>

  <p>Pia kapısındaki ıslak ve pejmürde görünüşlü adama bir kez bakıp başını iki yana salladı.</p>

  <p>"Denizden çıkmış gibisin." Austin'i kolundan tutup içeri çekerek banyoya gidip soyunmasını emretti. Austin itiraz edemeyecek kadar ıslaktı. O soyunurken Pia kapıyı aralayıp içeri havlu ve kuru giysiler attı.</p>

  <p>Austin gömlek ve pantolonu giyip dışarı çıktığında, "Kocamın giysilerinin sana olacağını biliyordum," dedi Pia başını onaylarcasına sallayarak. "Sizin gibi iriyarı bir adamdı o da."</p>

  <p>Pia masayı hazırlarken Austin giysilerini odun sobasının yanına astı. Sonra sobanın neredeyse tam tepesinde dikilerek sıcağı iliklerinde hissetti. Pia yemeğin hazır olduğunu bildirene kadar orada kaldı.</p>

  <p>Fırında pişirilmiş taze morina balığı ağzında eriyordu. Ev yapımı hafif beyaz şarapla yemeklerini tamamladılar. Tatlıda kuru üzümlü puding vardı. Yemekten sonra Pia, Faroe'deki yaşamından söz etti, Austin ona NUMA'daki çalışmalarını kısaca anlattı. NUMA görevleri yüzünden gittiği egzotik yerler Pia'yı büyülemişti.</p>

  <p>"Sormayı unuttum, yağmur olsa da yürüyüşün iyi geçti mi?" diye sordu tabakları kaldırırken.</p>

  <p>"Tepelere tırmandım. Manzara inanılmazdı. Sözünü ettiğin şu balık çiftliğini gördüm. Ziyaretçi kabul ediyorlar mı?"</p>

  <p>"Oh hayır," diye yanıtladı Pia başını iki yana sallayarak. "Hiç kimseyi içeri almıyorlar. Dediğim gibi köyden hiçbir erkek çalışmıyor orada. Sahil boyunda inşaat yaparken kullandıkları bir yol var, ama yüksek bir çitle kapatılmış. Her şey denizden gelip gidiyor. Orada ayrı bir kasaba var gibi, diyor herkes."</p>

  <p>"Kulağa ilginç geliyor. Kimsenin içeri girememesi çok kötü."</p>

  <p>Pia Austin'in kadehini doldurup muzip bir şekilde güldü. "İstesem Denizkızı Kapısı'ndan bir dakikada girebilirim içeri."</p>

  <p>Austin doğru duyup duymadığından emin olamayarak başını salladı. "Denizkızı Kapısı mı?"</p>

  <p>"Eski limanın kıyısındaki doğal kemere öyle derdi babam. Bazen sandalıyla beni dolaştırırdı ve oraya giderdik. Beni hiç içeri sokmadı. Akıntılar ve kayalar yüzünden tehlikeli. Bazıları o kapıdan içeri girmeye çalışırken boğuldu, bu yüzden balıkçılar oradan uzak durur. Ölülerin ruhlarının gezindiği söyleniyor orada. İniltileri duyabilirsin, ama bu yalnızca mağarada dolaşan rüzgârın uğultusu."</p>

  <p>"Baban hayaletlerden korkmuyormuş galiba."</p>

  <p>"O hiçbir şeyden korkmazdı."</p>

  <p>"Bu mağaraların balık çiftlikleriyle ne ilgisi var?"</p>

  <p>"İçeri girmenin yolu orası. Bir mağara diğerlerine bağlanarak eski limana kadar uzanıyor. Babam duvarlarda resimlerin olduğunu söylüyor. Bekle, sana göstereyim."</p>

  <p>Kitaplığa gidip aile albümünü aldı. Fotoğraf sayfalarının arasında bir kâğıt vardı. Katlarını açıp kâğıdı masaya serdi. Üzerinde basit bizon ve geyik resimleri vardı. Austin'e daha ilginç geleni yelken veya kürekle harekete geçirilen uzun, zarif çizgili gemilerin görüntüsüydü.</p>

  <p>"Bunlar çok eski resimler," dedi Austin, zamanlarını tam olarak bilemese de. "Baban bunları başkasına gösterdi mi?"</p>

  <p>"Aile dışından kimseye göstermedi. Mağaraların sır olarak kalmasını istiyordu, çünkü insanlar öğrenirse mahvedilmelerinden korkuyordu."</p>

  <p>"O halde mağaralara karadan girilmiyor?"</p>

  <p>"Bir yol vardı, ama kayalarla kapatıldı. Babam o kayaları kaldırmanın bir sorun olmayacağını söylerdi. İşin doğru yapılması için üniversiteden bazı bilim adamlarını getirmek istiyordu, ama fırtınada öldü."</p>

  <p>"Üzüldüm."</p>

  <p>Pia gülümsedi. "Dediğim gibi o hiçbir şeyden korkmazdı. Her neyse o öldükten sonra annem akrabalarla yaşamak için aileyi uzağa taşıdı. Ben kocamla tekrar geldim buraya. Çocuklarımla çok meşgul olduğum için mağaralarla ilgilenemedim. Sonra bir balıkçılık şirketi orayı ve bütün balina istasyonunu aldı ve artık oraya kimse giremiyor."</p>

  <p>"Başka resim var mı?"</p>

  <p>Pia başını iki yana salladı. "Babam mağaraların bir haritasını çıkarmaya çalıştı, ama ona ne olduğunu bilmiyorum. Resimleri yapan insanların çok akıllı olduklarını söyledi. Balık ve kuş resimlerini işaret gibi kullanıyorlarmış. Doğru balığı takip ettiğiniz sürece kaybolmazsınız. Mağaraların bazıları çıkmaz sokaklara açılıyor."</p>

  <p>Gece geç vakitlere kadar konuştular. Austin sonunda saatine bakıp gitmesi gerektiğini söyledi. Ertesi akşam da yemeğe geleceğine söz verene kadar bırakmadı Pia onu. Kuzey ülkelerinde gece sayılan gölgeli ışıkta boş yollarda arabasıyla ilerledi.</p>

  <p>Esas evde ışık vardı, ama Jepsen ortalıkta görünmüyordu; yatmış olduğunu tahmin etti. Yağmur dinmişti. Verandaya çıkıp orada bir süre dikildi, sessiz köyü ve limanı seyretti. Sonra içeri girip yatmaya hazırlandı. Uzaktaki köy huzur dolu görünse de Skaalshavn'ın karanlık sırları olan bir yer olduğu şeklindeki rahatsızlık veren histen kurtulamıyordu. Yatmadan önce kapının ve pencerelerin kilitli olup olmadığını kontrol etti.</p>
</body>
</html>
