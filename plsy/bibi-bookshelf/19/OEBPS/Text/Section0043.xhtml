<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 id="sigil_toc_id_40" style="margin-bottom:0cm;margin-bottom:.0001pt;text-align:justify"><a name="_Toc356509019">39</a></h2>

  <p>Austin balık antibiyotikleri kutusunun üstüne oturup kılıcı bacaklarının arasına almış, başını kabzasına dayamıştı. Bir yabancı bunu bir yenilgi duruşu olarak görebilirdi, ama Zavala öyle olmadığını biliyordu. Austin zamanı gelince harekete geçecekti.</p>

  <p>Kendisine gelince, Zavala gevşemek ve zihnini odaklamak için kısmen yoga, kısmen Zen ve kısmen de eski moda gölge boksu olan bir dizi egzersiz yapıyordu. Sol yumruğuyla hayali rakibini yere devirdikten sonra avuçlarını birbirine sürttü. "Rocky Marcıano, Sugar Ray Robinson ve Muhammed Ali'yi art arda yere serdim."</p>

  <p>Austin başını kaldırdı. "Yumruklarının bir kısmını Barker ve dostları için sakla. İnişe geçtik."</p>

  <p>Austin, Barker'ın onları evcil balıklarına yem yapacağını ve geri kalanları Atlantik Okyanusu'na dökeceğini söylerken doğruyu söyleyip söylemediğine karar vermeye çalışıyordu. Barker gibi katiller amaçlarına ulaşmak için her türlü şiddet ve hileye başvurabilirdi, ama kendisini aşırı büyük görme eğilimi hayat ve ölümle ilgili tanrısal açıklamalara kadar uzanıyordu. Eğer Barker onları Atlantik'in üzerinde öldüreceğini söylediyse doğruyu söylüyor demekti.</p>

  <p>Austin yakıt ikmali için durulmasını, o sırada mürettebatın yere inen zeplinle meşgul olmasını bekliyordu. Nöbetçiler saatlerini aldıkları için saati tam olarak bilmek mümkün değildi. Hiçbir şey görmeyip hiçbir şey duymadıkları için Austin kılıcın sivri ucunu yere, kulağını kabzasına dayamıştı. Kılıç makine titreşimlerini pikap iğnesi gibi alıyordu. Son birkaç saniyede ton değişmişti. Makineler yavaşlamıştı. Ayağa kalkıp ahşap panelli sağlam kapıya doğru gitti. Daha önce kapıyı omuzlamışlar, fakat bu zahmetin karşılığında yalnızca birkaç morluk geçmişti ellerine.</p>

  <p>Austin kapıyı yavaşça tıklattı. Karşı tarafta bir nöbetçi olmadığından emin olmak istiyordu. Bir yanıt gelmeyince kılıcı iki eliyle kabzasından kavradı, havaya kaldırıp kalın kollarının bütün gücüyle indirdi.</p>

  <p>Ahşap kıymıklandı, ama kılıç kapıdan geçmedi. Sivri ucunu kullanarak eli kadar bir delik açtı. Hızla çalışarak deliği kolunun geçebileceği kadar genişletti. Asma kilit takılıydı. Zavala'yla birlikte birkaç dakika daha çalışarak kilidi söküp kapıyı açtılar. Herhangi bir nöbetçi görmeyince dikkatle balık ambarına geri gittiler. Austin iskeleden aşağıya eğildi.</p>

  <p>"Sizi düş kırıklığına uğrattığımız için üzgünüz çocuklar," dedi tanklarda dolaşan bulanık şekillere. "Ama akşam yemeği için başka planlarımız var."</p>

  <p>"Zaten büyük olasılıkla Meksika yemeği sevmiyorlardır," dedi Zavala. "Su seviyesine bak."</p>

  <p>Suyun yüzeyi meyilliydi, bu da zeplinin öne doğru alçaldığını gösteriyordu. Austin kontrol kabinine gitmek istiyor, ama çok sıkı korunuyor olmasından korkuyordu. Daha yaratıcı olmaları gerekiyordu. Yanıtı yine Barker'ın psikozlu kişiliğinde aradı. Abuk sabuk konuşmalarında gerekenden fazlasını açıklamıştı.</p>

  <p>"Hey Joe," diye seslendi düşünceli bir sesle. "Ev sahibimizin savak kapakları konusunda ne söylediğini hatırlıyor musun?"</p>

  <p>"Daha saldırgan balıkları diğerlerinden ayırıyordu. Yoksa küçük evcil hayvanları birbirini yermiş."</p>

  <p>"Ayrıca bu gaz torbasındaki sistemlerin düz kontakla çalıştığını da söylemişti. Bahse girerim savak kapakları açıldığında bir alarm çalıyordur. Küçük karışıklık yaratmaya ne dersin?"</p>

  <p>Austin kapaklardan birini açtı. İki taraftaki balıklar bir insanın beslenecekleri anlamına geldiğini düşünerek tankın üst kısmına toplanmışlardı. Kapaklar açılınca bir an için donup kaldılar. Yüzgeçleri bulanık bir görüntü aldı. Hızla hareket eden gümüş beyazı ve açılıp kapanan çeneler ortalığı kapladı. Austin ve Zavala, Barker'ın kendileri için planladığı kaderi hatırlayarak midelerinde soğuk bir hisle bu sessiz savaşı seyrettiler. Birkaç saniye içinde tanklar kan ve balık parçalarıyla doldu. Yaratıklar birbirlerini parçalara ayırmışlardı.</p>

  <p>Kapak hareket ettirilince duvardaki kırmızı bir ışık yanıp sönmeye başlamıştı. Zavala iskelede beklerken Austin kapının yanında duruyordu. Yalnızca bir nöbetçi gelince Zavala neredeyse sevinç çığlığı atıyordu. Adam Zavala'yı görünce olduğu yerde kalıp tabancasını çıkardı, Austin arkasından yaklaşıp, "Merhaba," dedi. Adam dönünce Austin dirseğini adamın çenesine indirdi. Adam çuval gibi yere yığıldı. Austin tüfeği alıp Zavala'ya fırlattı. Sonra alarmı kapatan bir düğme buldu.</p>

  <p>Zavala yeniden silahlandıktan sonra kılıcına bir kaleye saldıracakmış gibi sıkıca sarılan Austin'le birlikte balık ambarından çıktılar. Kontrol kabinine inen merdivenlere giden kısa koridoru geçtiler. Bulundukları yüksek noktadan açık kapıların arkasını görebiliyorlardı. Adamlar ya kabinin içinde dolaşıyorlardı ya da kontrollerin başındaydılar, ama Barker aralarında değildi. Austin, Zavala'ya geri çekilmesini işaret etti. Kontrol kabini bekleyebilirdi. Kafasını kesmek daha kolayken Oceanus denen canavarın dişleriyle boğuşmak anlamsızdı.</p>

  <p>Barker'ı nerede bulacağına dair iyi bir fikri vardı. Aceleyle balık ambarına geri dönüp geçitten geçtiler, çalışma alanıyla Austin'in Durendal’ı bulduğu müze bileşimine vardılar. Austin'in Barker'ınb ulunduğu yer konusundaki tahmini doğru çıkmıştı. Bilim adamı ve yardımcısı harita masasının üstüne doğru eğilmişlerdi.</p>

  <p>Yaralı Yüz hayvansı içgüdüleriyle varlıklarını hissedip başını kaldırdı. NUMA görevlilerini görünce yüzü vahşice bir öfke ifadesiyle çarpıldı. Barker yardımcısının hırladığını duyunca başını kaldırdı. İlk şaşkınlık anından sonra gülmeye başladılar. Austin gözlüklerin ardındaki gözleri göremiyordu, ama kılıca odaklanmış olduklarından emindi. Barker tek kelime bile etmeden gidip borazanı aldı, sonra sandığın içine baktı.</p>

  <p>"Vay vay, Bay Austin, kaçak yolcu olmanın yanı sıra bir de hırsızsınız demek."</p>

  <p>Sandığın kapağını kapatıp boruyu yerine koymaya gitti, ama ondan önce Yaralı Yüz'e baktı, o da görünmez bir şekilde başıyla onay verdi. Austin kıpırdayamadan Barker borazanı Zavala'nın başına fırlattı. Zavala başını eğince borazan birkaç santimle onu ıskaladı. Bu dikkat dağınıklığından yararlanan Umealiq masanın altına eğildi. Bir kedi çevikliğiyle kanepenin arkasına geçti. Kutunun içinde fırlayan çirkin bir kukla gibi doğrulup rasgele bir el ateş etti, sonra kapıdan fırlayıp çıktı.</p>

  <p>"Ötekilere alarm vermeden yakala onu!" diye bağırdı Austin. Ama Zavala yola çıkmıştı bile.</p>

  <p>Austin ve Barker yalnızdılar. Hortlağı andıran yüzündeki gülümsemesi kaybolmayan Barker, "Görünüşe göre bu iş ikimizin arasında Bay Austin," dedi.</p>

  <p>Austin de gülüşüne karşılık verdi. "Eğer öyleyse işin bitti."</p>

  <p>"Cesur sözler. Ama durumunuzu bir düşünün. Umealiq ortağınızı öldürecek ve birkaç saniye içinde silahlı adamlar buraya üşüşecek."</p>

  <p>"Sen kendi durumunu düşün, Barker." Kılıcı kaldırıp ilerledi. "Soğuk kalbini çıkarıp canavarlarına yem yapmak üzereyim."</p>

  <p>Barker bir balet gibi kendi etrafında döndü. Eskimo eşyalarının sergilendiği duvardaki mızrağı kaparak şaşırtıcı bir isabetle Austin'e fırlattı. Austin yaklaşan mızraktan kaçmak için yana çekildi. Mızrak mumyalardan birinin göğsüne saplandı. Mumyayı tutan dayanak devrilerek üzerinde Nietzsche yazan zeplin parçasını da yere indirdi.</p>

  <p>Barker duvardan bir mızrak daha alıp Austin'e fırlattı, öteki eline fildişi bir bıçak aldı.</p>

  <p>Austin kılıcı hızla savurarak mızraktan kurtuldu, ama bu hareket onu savunmasız bıraktı. Bıçaktan korunmak için geriye bir adım atınca yerde duran borazanın üstüne bastı. Bileği burkuldu ve düştü. Barker bir zafer çığlığıyla üstüne atıldı. Austin düşerken kılıç altında kalmıştı ve savunma pozisyonuna getiremiyordu. Bıçak aşağıya inerken Austin, Barker'ın bileğini elinin yan tarafıyla durdurdu. Bileği yakalamaya çalıştı, ama avucu terliydi. Bıçağı bırakıp öteki elini de getirdi, bıçağın sivri ucunu gırtlağından uzaklaştırmak için kullandı.</p>

  <p>Austin'in müthiş gücü karşısında düş kırıklığına uğrayan Barker elini çekip tekrar indirmeye çalıştı. Austin yuvarlanarak yolundan çekildi, kılıcı geride bıraktı. Aynı anda ikisi birden atıldı.</p>

  <p>Austin kılıcı almaya çalışınca bıçak havada bir kavis çizerek göğsünün birkaç santim önünden geçti. Barker kılıcı uzağa tekmeledi, sonra Austin'e yaklaştı. Austin geri çekilirken arkasında masayı hissetti. Daha fazla gidemezdi. Barker çok yakındı. Austin güneş gözlüklerinden yansıyan yüzünü görebiliyordu.</p>

  <p>Barker gülerek bıçağını kaldırdı.</p>

  <p>Zavala kapıdan fırlayıp çıktıktan sonra olduğu yerde kaldı. Bir başka koridora çıkmış olduğunu düşünüyordu, ama küçük bir odadaydı. Telefon kulübesinden daha geniş olmayan odanın bir duvarında yukarı doğru çıkan merdiven basamakları vardı. Tek bir duvar lambası sıkışık alanı aydınlatıyordu. Lambanın altında fener rafı vardı. Fenerlerden biri eksikti. Kalan fenerlerden birini kapıp yukarıya kaldırdı. Işığında bir hareket görür gibi oldu, ama sonra karanlıktan başka bir şey kalmadı geriye. Tüfeğini omzuna asarak feneri beline taktı, tırmanmaya başladı. Merdivenler birbirine bağlı üçgen kirişlerden inşa edilmiş bir geçide çıkıyordu. Burası büyük olasılıkla zeplinin esnemesini engelleyen omurganın bir parçasıydı ve zeplinin iç bölgelerine girilmesini sağlıyordu.</p>

  <p>Omurga bir başka geçitle kesişiyordu. Zavala nefesini tutup bekleyince bir çizme ya da ayakkabının metale çarparken çıkardığı hafif bir çın sesi duydu. Yeni geçide girip yukarıya doğru kıvrıldığını gördü. Şişmiş gaz torbalarının beyaz kumaşı karşı taraftaki iskeleyes ıkıca dayanmıştı. Gemiye daha fazla destek vermek için omurgayla birlikte çalışan halkanın içinde olduğunu tahmin etti.</p>

  <p>Geçit kendi üstüne dönmeye başlayınca teorisi kanıtlandı. Bu durumda dev torbaların tam üstüne tırmanıyor demekti. Zavala zinde bir adamdı, ama zeplinin tepesine geldiğinde sık sık soluyordu. Geminin önünden arkasına doğru uzanan bir başka üçgen geçide geldi. Bu kez seçim daha kolaydı. Işığını enlemesine tuttu. Uzakta bir hareket görüyor, ayak seslerinin yankılarını duyabiliyordu.</p>

  <p>Zavala kontrol kabinine ulaşıp alarmı çalmadan önce Yaralı Yüz'ü durdurması gerektiğini bilerek omurga boyunca koşmaya başladı. Çapraz koridorun bir destek halkasıyla birleştiği yerde bir karar anı daha yaşadı. Yaralı Yüz'den bir iz ya da ses yoktu. Zavala zihninde geminin içerisini hayal etmeye çalıştı.</p>

  <p>Bir saate bakıyor olsaydı içinde bulunduğu koridor öğle pozisyonunda olurdu. Daha önce gördüğü çapraz geçit sekiz yönündeydi. Halkaları sağlam tutmak için dört yönünde üçüncü bir geçit olmalıydı. Belki Yaralı Yüz'ün önünü kesebilirdi.</p>

  <p>Yarı kayarak yarı düşerek halkadan aşağıya indi. Üçüncü çapraz geçide vardığında neredeyse bir sevinç çığlığı atıyordu. Koridordan koşup her halkada dinlemek için durdu. Yaralı Yüz'ün bir başka halkayı kullanarak kontrol kabinine inmeden önce olabildiğince öne gideceğini tahmin ediyordu.</p>

  <p>Üçüncü omurga ve halka kesişmesinde birisinin metal merdivenlerden inerken çıkaracağı gibi çın çın seslerini duydu. Sık nefes seslerini duyana kadar sabırla bekledi. Feneri yaktı. Işık iri, çirkin bir örümcek gibi merdivenlere yapışmış olan Yaralı Yüzü aydınlattı. Yaralı Yüz önünün kesildiğini anlayarak yukarı tırmanmaya başladı.</p>

  <p>"Dur orada! " diye emretti Zavala, tüfeği omzuna kaldırarak.</p>

  <p>Umealiq durup çirkin bir sırıtmayla Zavala'ya baktı. "Aptal!" diye bağırdı. "Ateş et bakalım. Ölüm emrini imzalamış olursun. Eğer beni ıskalar ve bir hidrojen torbasını vurursan zeplin alevler içinde kalır, sen ve ortağın ölürsünüz."</p>

  <p>Zavala'nın dudakları yukarı doğru büküldü. Bir mühendis olarak çeşitli elementlerin özelliklerini çok iyi biliyordu. Hidrojenin uçucu olduğunu biliyordu, ama izli mermi kullanmadığı takdirde yanma pek olası değildi. "Bunda yanılıyorsun," dedi. "Yalnızca gaz torbalarında bir delik açmış olurum."</p>

  <p>Kötü gülümseme yok oldu. Umealiq olduğu yerde eğilip tabancasını Zavala'ya doğrulttu. Tüfek bir kez kükredi. Ağır mermi Umealiq'in geniş omzuna çarpıp onu merdivenden düşürdü. Zavala ayaklarının dibine düşen cesetten kaçmak için bir adım geri çekildi. Canı çıkıp giderken Umealiq'in yüzü şaşkın bir ifadeyle çarpılmıştı.</p>

  <p>Yanıldığın bir nokta daha vardı, dedi Zavala. "Ben ıskalamam."</p>

  <p>Zavala, Yaralı Yüz'ü takip ederken Austin de canını kurtarmak için mücadele ediyordu. Barker'ın bileğini bir kez daha yakalamış, boynuna birkaç santim kala bıçağı durdurmuştu. Sağ eliyle Barker'ın boğazına uzandı, ama adam geri çekildi. Austin'in araştıran elleri güneş gözlüğünü çekip düşürdü. Austin kendini soluk gri yılan gözlerine bakarken buldu. Bir an için donup elini gevşetti. Barker elini geri çekip bir saldırıya daha hazırlandı.</p>

  <p>Austin masaya uzanarak deli gibi kâğıt ağırlığı veya Barker'ın kafasına indirebileceği başka bir şey arandı. Elinde bir sıcaklık hissetti. Haritayı aydınlatan halojen lambasına dokunmuştu. Lambayı yakalayıp onu yakmayı umarak Barker'ın yüzüne fırlattı. Barker lambayı engelledi, ama ışığı durduramadı. Austin onun ışığa karşı duyarlı olan gözlerine asit fırlatmıştı sanki. Çığlık atarak elini gözlerine örttü. Kiolya dilinde bir şeyler haykırarak geri çekildi. Austin tek bir ampulle yaptığı tahribata sersemlemiş bir şekilde bakıyordu.</p>

  <p>Barker el yordamıyla odadan çıkışın yolunu arayarak dışarı kaçtı. Austin kılıcı alıp peşinden gitti. Kontrol kabinine varmadan önce onu yakalama telaşıyla olması gerekenden daha dikkatsiz davrandı. Barker balık ambarında kendisini bekliyordu. Kapıyı geçtikten hemen sonra Austin'i pusuya düşürdü. Bıçak Austin'in var olan yarasının karşı tarafında göğüs kafesine indi. Austin kılıcı düşürerek iskeleden balık tanklarını örten plastik kapağın üstüne düştü. Gömleğinin ılık bir şekilde ıslandığını hissetti.</p>

  <p>Tanklardan yükselen mavi ışıkta iskelede dikildiğini gördüğü Barker'ın çirkin bir kahkaha attığını duydu. Yukarı aşağı baktığını görünce rahatlayarak hâlâ kör olduğunu anladı. Tankların tepesinden kalkmaya çalıştı. Altındaki yaratıklar onun hareket ettiğini görüp kank okusu aldıkça kıpırdanıp duruyorlardı. Barker başını Austin'in olduğu yere doğru çevirdi.</p>

  <p>"Doğru Bay Austin. Hâlâ göremiyorum. Ama keskin duyu yetim bana farklı bir görüş kazandırıyor. Körler diyarında en iyi duyan kişi kraldır."</p>

  <p>Barker, Austin'e ölümcül bir tepki verdirmeye çalışıyordu. Austin kan kaybediyordu ve ne kadar süre ayık kalabileceğini bilmiyordu. Zavala ölmüş olabilirdi. Artık kendi başınaydı. Yalnızca bir şansı vardı. Gürültüyü bastırmak için inleyerek yanındaki tankın kapağını açtı.</p>

  <p>Barker'ın başı hedefine kilitlenmiş bir radar anteni gibi döndü. Soluk gözleri doğruca Austin'e bakarak, "Yaralandınız mı Bay Austin?" diye sordu.</p>

  <p>İskelede Austin'e doğru birkaç adım attı. Austin tekrar inleyerek kapağı birkaç santim daha araladı. Barker iskeleden inerek balık tanklarının üstünde yürümeye başladı. Austin kapaktaki açıklığa baktı. Hâlâ on beş santim kadardı. Tekrar inleyerek birkaç santim daha araladı.</p>

  <p>Barker durup bir şeyden şüphelenmiş gibi etrafı dinledi.</p>

  <p>"Canın cehenneme, Barker," dedi Austin. "Savak kapaklarını açıyorum."</p>

  <p>Barker'ın yüzü sarktı, vahşi bir çığlık atarak ileri atıldı. Austin'in kapağı otuz santim daha açtığını hiç duyamadı ve tankın içine düştü. Suyun altında kayboldu, sonra başı yüzeye çıktı. Nerede olduğunu anlayınca yüzü bir korku maskesine dönmüştü. Tankın kenarına tutunup kendini yukarı çekmeye çalıştı. Tanktaki başkalaşım geçirmiş balık hareketi fark etmiş, Barker'ın bacaklarının dibinde dolaşıyordu. Austin'in suya damlayan kanı da onu ayrıca heyecanlandırmıştı.</p>

  <p>Austin ayağa kalkıp aradaki diğer kapakları da çekti. Diğer tanklardaki balıklar onu bulduğunda Barker'ın gövdesinin yarısı tankın üstündeydi. Yüzü daha da beyazlaştı ve tankın içine kayıp gitti. Suda bir bulanıklık ve kargaşa oldu... ve vücudu kanlı köpükler içinde yok oldu.</p>

  <p>Austin alarmı susturup Barker'ın odasına geri döndü. Orada içinde ilkyardım takımı bulunan bir ecza dolabı buldu. Bandaj kullanarak kanamayı durdurdu. Sonra kılıcını alıp yardım etmek için Zavala'yı bulmaya giderken Zavala içeri girdi.</p>

  <p>"Barker nerede?" diye sordu Zavala.</p>

  <p>"Aramızda bir anlaşmazlık oldu ve bu onu paramparça etti," dedi dudaklarında neşesiz bir gülümsemeyle. "Daha sonra anlatırım. Ya Yaralı Yüz?"</p>

  <p>"Öldürücü gaz saldırısı." Etrafına bakındı. "Buradan çıksak iyi olur."</p>

  <p>"Tam da gezinin tadını çıkarmaya başlıyordum, ama ne demek istediğini anlıyorum."</p>

  <p>Aceleyle kontrol kabinine doğru gittiler. İçeride yalnızca üç adam vardı. Bir tanesi kabinin ucunda, dümenin başındaydı. Diğeri iskele tarafında ilkine benzer dümeni kullanıyordu. Komutanın kendisinde belli olan üçüncüsü diğerlerine talimatlar veriyordu. Austin ve Zavala'nın kabine girdiğini görünce belindeki tabancaya atıldı. Austin dalga geçecek durumda değildi.</p>

  <p>Jilet keskinliğindeki kılıcı komutanın gırtlağına dayayıp, "Ötekiler nerede?" diye sordu.</p>

  <p>Adamın karanlık gözlerindeki nefretin yerini öfke aldı. "İniş için halatları hazırlıyorlar."</p>

  <p>Zavala kendisini korurken Austin pencerelerden birine gitti. Büyük zeplinin boyunca düzinelerce noktadan halatlar sarkıyordu. Zeplinin ışıkları aşağıda, halatları tutup gemiyi bağlama kulesine çekmek için bekleyen adamların yukarıya dönük yüzlerini aydınlatıyordu. Dönüp komutana adamlarını da alıp kontrol kabininden çıkmasını söyledi. Sonra arkalarından kapıyı kilitledi.</p>

  <p>"Ne düşünüyorsun?" diye sordu Zavala'ya. "Bu antikayı uçurabilir misin?"</p>

  <p>Zavala başıyla onayladı. "Büyük bir gemi gibi. Öndeki dümen kontrolü sağlıyor. Yandakiyse irtifa dümeni. Onu ben alsam iyi olur. Nazik eller isteyebilir."</p>

  <p>Austin öndeki dümene geçti. Zeplin öne doğru eğilmiş, aşağıyı iyi görmesini sağlıyordu. Bağlama halatlarının bir kısmı adamların ellerindeydi.</p>

  <p>Derin bir nefes alıp Zavala'ya döndü. "Hadi uçalım."</p>

  <p>Zavala irtifa dümenini çevirdi, ama zeplin yükselmeyi reddediyordu. Austin makine kontrollerini yarım hız ileri çevirdi. Gemi ileri doğru gitmeye başlamıştı, ama bağlama halatları onu aşağıya çekiyordu.</p>

  <p>"Daha fazla kalkış gücüne ihtiyacımız var," dedi Zavala.</p>

  <p>"Biraz ağırlık bıraksak nasıl olur?"</p>

  <p>"Bu işe yarayabilir."</p>

  <p>Austin aradığını bulana kadar kontrol panelini taradı. "Sıkı tutun," dedi.</p>

  <p>Bir düğmeye bastı. Balık tankları boşalırken bir fışkırma sesi duyuldu. Yüzlerce kıvrılıp bükülen balık ve binlerce galonluk su zeplinin altındaki kanallardan boşalarak aşağıdaki adamların tepelerine aktı. Yerdeki mürettebat halatları bırakarak kaçıştı. Halatları bırakmayanlar ağırlığı boşaltınca birden havalanan zepline asılı buldular kendilerini. Sonra onlar da bıraktılar.</p>

  <p>Zeplin ilerleyip yükseldi. Austin dümenin, Zavala'nın dediği gibi gemi dümeninden farklı olmadığını görüyordu. Ama tepelerindeki büyük kitle dümenin dönüşüne tepki vermeden önce biraz gecikme oluyordu. Austin zeplini denize çevirdi. Doğan güneşin altın parıltılarında kıyıdan birkaç mil açıktaki bir geminin siluetini görebiliyordu. Birden kontrol kabininin kapısı yumruklanmaya başladı.</p>

  <p>Omzunun üstünden seslendi. "Sıcak karşılanmamız bitti galiba."</p>

  <p>"Sıcak karşılandığımızı hiç fark etmemiştim, ama seninle tartışmayacağım." Austin dümeni gemiye doğru kırdı, yaklaştıklarında makinelerin hızını yavaşlattı. Zavala zeplinin alçalması için irtifa dümenini çevirdi. Sonra pencereden çıkıp birkaç halatı yakaladılar. Austin yarası yüzünden tutunmada biraz zorluk çekiyordu, ama bacaklarını halata dolayıp inişini kontrol edebiliyordu. Zeplin yükselirken onlar denize doğru inişe geçtiler.</p>

  <p>Paul büyük makinelerin sesini duymadan birkaç dakika önce nöbetteydi. Oceanus tesisinin tepesinde havada bir şeyler oluyordu. Birkaç dakika önce ışık huzmeleri göğü delmişti. Derken dev bir gölge gördü, sonra ışıklar zeplinin metalik derisinden yansımaya başladı. Zeplin denize doğru döndü, gemiye doğru yaklaşırken yavaşça alçalmaya başladı.</p>

  <p>Gamay'ı uyandırıp mürettebatı alarma geçirmesini söyledi. Oceanus'un hava desteği çağırmasından korkuyordu. Uykulu kaptan bir dakika sonra güvertedeydi.</p>

  <p>"Neler oluyor?" diye sordu.</p>

  <p>Paul doğan güneşin altın ışıkları altında yanıyormuş gibi görünen ve onlara doğru yaklaşmakta olan zeplini işaret etti. Kaptan iyice uyanmıştı artık. Hemen köprüye koştu.</p>

  <p>Profesör Throckmorton da güvertedeydi. "Sevgili Tanrım," dedi profesör. "Gördüğüm en büyük şey."</p>

  <p>Makineler homurdandı, gemi hareket etmeye başladı. Zeplinin aralarındaki mesafeyi hızla kat etmesini endişeyle izliyorlardı. Ama zeplin düzensiz bir şekilde hareket ediyor, sağa sola yalpalıyor, burnu aşağıya yukarıya inip kalkıyordu. Ama tek bir şey açıktı ki üzerlerine geliyordu. Artık o kadar alçalmıştı ki altından sarkan halatlar suya değiyordu.</p>

  <p>Gamay kontrol kabinine odaklanmıştı. Pencerede kafalar belirmiş, sonra iki adam dışarı çıkıp halatlardan aşağı inmeye başlamıştı. Gamay onları Paul'e işaret edince kocasının yüzünü kocaman bir gülümseme kapladı. Kaptan güverteye geri dönmüştü. Paul ona gemiyi durdurmasını söyledi.</p>

  <p>"Ama bizi yakalayacaklar."</p>

  <p>"Kesinlikle haklısınız, kaptan, kesinlikle haklısınız."</p>

  <p>Kaptan kendi kendine mırıldanarak köprüye geri döndü. Paul ve Gamay birkaç mürettebatı ayarlayıp geminin şişme botlarını hazırlattılar. Makineler sustu. Zeplinin dev silueti gökyüzünü doldururken gemi durdu. Zeplin iyice yaklaştı, halatlardan sarkan iki kişi büyük bir şapırtıyla suya düştü. Şişme botlar hızla dalgaların arasında yükselip alçalan kafaların yanına gitti. Paul ve Gamay, Austin ve Zavala'yı bota çektiler.</p>

  <p>"Böyle damlamanız ne hoş," dedi Paul.</p>

  <p>"Sizin de bizi almanız," dedi Austin.</p>

  <p>Austin zevkle gülerken bile gözlerini zeplinden ayırmıyordu. Neyse ki yüksekliğini düzelten zeplin gemiden uzaklaşmaya başladı. Barker'ın adamları kontrol kabinine girmiş olmalıydılar. Otomatik silahlarla geminin ve içindekilerin işini kısa sürede bitirebilirlerdi. Ama büyük liderleri Toonook olmadan Kiolya artık başsızdı.</p>

  <p>Birkaç dakika içinde dost eller Austin ve diğerlerinin araştırma gemisine çıkmalarına yardımcı oldu. Austin ve Zavala aşağıya indirilip onlar için kuru giysiler sağlandı. Gamay, Austin'in son yarasını bandajlarken harika bir iş çıkardı. Yarası birkaç dikiş gerektirebilirdi, ama o anda gerçekte olduğundan daha kötü görünüyordu. Austin göğüs kafesinin iki tarafında birbirine uyan yaraları olduğunu düşünerek kendini teselli ediyordu. Zavala ve Austin Troutlarla birlikte geminin mutfağında oturmuş koyu kahvenin ve sıcak sobanın tadını çıkarıyorlardı. O sırada Newfoundland'lı aşçı kahvaltı isteyip istemediklerini sordu.</p>

  <p>Austin önceki gün yedikleri etten beri bir şey yemediklerini hatırladı. Zavala'nın bakışlarından onun da aynı şekilde aç olduğu anlaşılıyordu.</p>

  <p>Ne hazırlayabilirsen, dedi Austin. "Ama bol olmasına dikkat et."</p>

  <p>Balık keki ve yumurta hazırlayabilirim, dedi aşçı. "Balık keki mi?" diye sordu Zavala şaşkınlıkla. "Tabi. Newfoundland spesyalitesidir."</p>

  <p>Austin ve Zavala birbirine bakıp aynı anda, "Hayır, teşekkürler," yanıtını verdiler.</p>
</body>
</html>
