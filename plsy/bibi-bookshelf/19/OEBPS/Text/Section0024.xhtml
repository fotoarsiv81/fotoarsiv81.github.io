<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 id="sigil_toc_id_21" style="margin-bottom:0cm;margin-bottom:.0001pt;text-align:justify"><a name="_Toc356509000">20</a></h2>

  <p>Taksi Fairfax, Virginia'daki çakıl taşı kaplı uzun garaj yoluna girdiğinde Austin'in bronz yüzünü kocaman bir gülümseme kapladı. Dulles Havaalanı'nda bindiği taksinin ücretini ödedi, Potomac Nehri'nin kıyısındaki eski malikânenin bir parçası olan Viktorya usulü kayıkhanenin merdivenlerini hızla çıktı. Çantasını içeri bırakıp çalışma-oturma odası birleşimini bakışlarıyla tararken Robert Louis Stevenson'dan tanıdık satırlar aklına geldi.</p>

  <p>Denizci, denizdeki evinden yuvasına döndü.</p>

  <p>Austin gibi evi de zıtlıklarla doluydu. Fiziksel gücü, cesareti ve çevikliği ona önemli bir güç kazandırıyordu. Ama serinkanlı bir zekâya da sahipti ve yüzyıllar önce yaşamış büyük zihinlerden ilham alıyordu. Çalışmaları genellikle en son teknoloji ürünü aletleri kullanmasını gerektiriyordu, ama geçmişe olan saygısı şöminesinin üstünde asılı duran düello tabancalarıyla belirginleşiyordu. Devlet maaşının sınırlılığına rağmen durmadan eklemeler yaptığı iki yüzden fazla koleksiyon takımının bir parçasıydı bu tabancalar.</p>

  <p>Kişiliğindeki bu iki bölünmüşlük, New York resim galerisindeki gibi çağdaş orijinallerin asılı olduğu beyaz duvarlarıyla tezat oluşturan sömürge dönemine ait, koyu renk ahşaptan rahat mobilyalarında da göze çarpıyordu. Geniş kitap rafları Joseph Conrad ve Herman Melville'in ilk baskılarını ve büyük filozofların yazılarını içerek yıpranmış kitaplarının da aralarında bulunduğu yüzlerce kitabın ağırlığı altında inliyor gibiydi. Saatlerce Plato ve Kant'ın çalışmalarını ve bilgece sözlerini okurken geniş kapsamlı müzik kütüphanesi caz üzerinde yoğunlaşmıştı. İlginçtir ki iş günlerini denizin içinde veya altında geçirdiğini gösteren çok az şey vardı. Hızlı bir gemi ve birkaç yelkenlinin yağlıboya tablosu, yelken açmış bir omurgalı gemi fotoğrafı ve yarışçı su uçağının cam şişe içindeki modeli bunların büyük bölümünü oluşturuyordu.</p>

  <p>Austin kayıkhaneyi büyük bir istekle eve dönüştürmüş, işin büyük bir kısmını da kendisi yapmıştı. NUMA ve ondan önce de CIA'deki görevleri sayesinde bütün dünyayı dolaşıyordu, ama görevi bitince her zaman güvenli limana geri dönebiliyor, yelkenleri indirip karaya demir atabiliyordu. Şu anda ihtiyacı olan tek şey denizcilerin içtiği sulandırılmış romdu.</p>

  <p>Mutfağa gidip kendisine bir kadeh rom ve Jamaika birası koydu. Buz kadehinde hoş bir şekilde tıngırdarken küf kokusunun gitmesi için kapıları açtı. Verandaya çıkıp ciğerlerine temiz nehir havasını çekti, azalan ışıkta ağır hareket eden Potomac'ı inceledi. Hiçbir şey değişmemişti. Nehir her zamanki gibi güzel ve huzurluydu.</p>

  <p>Panjur dilimli sandalyesine yerleşip arkasına yaslandı, yıldızlar son birkaç günün olaylarının ardında ne olduğunu söyleyebilecekmiş gibi gökyüzüne baktı. Göğsündeki iyileştiği için kaşınan bıçak yarası ve kafasında sopanın neden olduğu şişlik olmasaydı Faroe Adaları ve Kopenhag'daki maceraları birer rüya olabilirdi. DN gemisinin sabote edilmesiyle sessiz Kopenhag caddesindeki saldırı arasında bir bağ kurabiliyordu. DN gemisinin sabote edilmesi belli ki bir amaca hizmete diyordu. Basit bir şekilde ifade edilecek olursa birisi DN'nin ortadan kaybolmasını istiyordu. Austin işe burnunu sokunca da hem Skaalshavn'da, hem de Kopenhag'da hedef haline gelmişti.</p>

  <p>Durum basit bir denklemle özetlenebilirdi: birisi ne zaman Oceanus'a yaklaşsa sonuç felaket olabiliyordu. Düşünceleri Faroe Adaları'ndaki balık çiftliğine ve tanktaki ödünü patlatan yaratığa kaydı. Oceanus şirketinin üzerinde saf kötülük havası asılıydı. Jorgensen ne demişti? Çok kötü bir şey. Sonra bir de Basklı zengin Balthazar Aguirrez ve Don Kişotvari araştırması vardı. Bütün bunlar ne demek oluyordu?</p>

  <p>Austin gözkapakları ağırlaşana kadar son birkaç günün olaylarını aklından geçirdi. İçkisinin geri kalanını bitirdi, çatı katını aşan kule biçimindeki yatak odasının merdivenlerini çıkıp yattı. Derin bir uyku çekip sabah erkenden kalktı. Deliksiz uykuyla tazelenip bir fincan Kona kahvesiyle kendine geldikten sonra yerinde olup olmadığını öğrenmek için CIA'deki eski bir dostuna telefon açtı. Ardından geç kalacağını bildirmek için NUMA ofisini aradı.</p>

  <p>Antik otomobiller koleksiyonu yapıp onları kullanmaktan zevk alan meslektaşı Dirk Pitt'in tersine Austin, yer ulaşımı söz konusu olduğunda neye bindiğini umursamazdı. NUMA araba havuzundan, turkuvaz rengi dışında belirgin bir özelliği olmayan bir binek arabasıyla CIA günlerinden çok iyi hatırladığı bir yoldan Langley'e gitti. Arabasını düzinelerce devlet arabasının yanına park etti. Geniş kompleksteki güvenlik 11 Eylül'den beri daha sıkıydı.</p>

  <p>Daha önce aradığı Herman Perez ziyaretçi alanında bekliyordu. Perez esmer tenli, seyrelmekte olan saçlarına uyan koyu kahverengi gözlü ince yapılı bir adamdı. Perez onun güvenlik kontrolünden geçişini hızlandırıp koridorlar labirentinden geçirdikten sonra kâğıtlarla dolu olmayan bir ofise getirdi. Masanın üstünde bir tek bilgisayar ekranı, telefon ve çekici bir kadın ile iki çocuğun fotoğrafı vardı.</p>

  <p>"Kurt, seni görmek harika!" dedi Perez, Austin'e oturmasını işaret ederek. "Sandecker'in gemisinden inip şirkete gelmeyi mi düşünüyorsun? Bize gelmeni çok isterdik. Senin çok iyi olduğun casusluk işi Langley'de bir kez daha saygın hale geldi."</p>

  <p>"Amiral Sandecker'in bu konuda söyleyecekleri olabilir. Ama kabul etmeliyim ki son işimizde ne kadar eğlendiğimizi hatırlayınca gözlerim hâlâ doluyor."</p>

  <p>"Cebelitarık açıklarında bir füze bulma işi," dedi Perez çocuksu bir şekilde sırıtarak. "Oh Tanrım, ne işti ama."</p>

  <p>"Bu sabah araba kullanırken ben de aynı şeyi düşünüyordum. Ne kadar zaman oldu?"</p>

  <p>"Çok uzun. Biliyor musun, Kurt, ne zaman İspanyol şarabı içsem kafamın içinde küçük flamenko dansözlerini duyuyorum." Perez'in yüzünü hülyalı bir ifade kapladı. "Tanrım, çok güzel zaman geçirdik, değil mi?"</p>

  <p>Austin onaylayarak başım salladı. "Dünya o zamandan beri çok değişti."</p>

  <p>Perez yanıt olarak güldü. "Senin için değişmedi, eski dostum! Hey, Faroe Adaları'nda gerçekleştirdiğin o inanılmaz kurtarışı okudum. Hiç değişmedin seni yaşlı deniz kurdu. Hâlâ aynı yiğit Austin."</p>

  <p>Austin homurdandı. "Bugünlerde yiğitlik gösterdiğim her dakika için masamda bir saat raporlarla boğuşmam gerekiyor."</p>

  <p>"Seni anlıyorum! Bürokrasi olmasa benim de çok hoşuma giderdi, ama baba olduğumdan beri dokuz-beş programı hoşuma gidiyor. İki çocuğum var, buna inanabiliyor musun? Masa jokeyi olmak o kadar da kötü değilmiş. Denemek isteyebilirsin."</p>

  <p>"Hayır, teşekkürler. Gözbebeklerime dövme yaptırmayı tercih ederim."</p>

  <p>Perez güldü. "Eee, buraya eski güzel günlerden söz etmeye gelmedin herhalde. Telefonda Balthazar Aguirrez'le ilgili bilgi istediğini söylemiştin. Sormamın bir sakıncası yoksa onunla neden ilgileniyorsun?"</p>

  <p>"Sakıncası yok. Aguirrez'e Faroe Adaları'nda rastladım. Çok etkileyici biri gibi göründü. Onda gözün gördüğünden fazlasının olduğunu düşünüyorum."</p>

  <p>"Onunla tanıştın mı?"</p>

  <p>"O da ben de balık tutuyorduk."</p>

  <p>"Bilmeliydim," dedi Perez. "Bela belayı çeker."</p>

  <p>"Neden bela olsun?"</p>

  <p>"Bask ayrılıkçı hareketi hakkında ne biliyorsun?"</p>

  <p>"Uzun süredir var. Ara sıra Basklı teröristler bir kamu binasını havaya uçurur ya da masum bir hükümet görevlisini öldürürler."</p>

  <p>"Özetle böyle," dedi Perez. "Onlarca yıldır İspanya ve Fransa'nın arasında kurulacak olan ayrı bir Bask Devleti'nden söz ediliyor. En radikal ayrılıkçı grup ETA 1968'de özerk Bask Devleti için savaşmaya başladı. 1975'te Franco öldüğünde yeni İspanyol Hükümeti Basklılara daha fazla politik güç verdi, fakat ETA bütün porsiyonu istiyor. Davaya başladıklarından beri sekiz yüzden fazla insan öldürdüler. Onların tarafında olmayan herkes düşmandır."</p>

  <p>"Ne yazık ki dünyanın her yerinde hikâye aynı."</p>

  <p>"Ayrılıkçı hareketin politik kanadı Batasuna Partisi. Bazı insanlar onu IRA'nın halk içindeki yüzü olan Sinn Fein'le kıyaslıyor. İspanyol Hükümeti daha fazla suikast olunca ve büyük ETA silah deposunu keşfedince havlu attı. Özerklik işe yaramıyordu, bu yüzden</p>

  <p>Batasuna'yı yasakladılar ve bütün ayrılıkçı hareketi bastırmaya çalıştılar."</p>

  <p>"Aguirrez bu kanlı hareketin neresinde yer alıyor?"</p>

  <p>"Gözün gördüğünden daha fazlası olduğu şeklindeki içgüdün haklı. Batasuna'nın en büyük destekçisi o. Hükümet onu terörizme parasal destek vermekle suçluyor."</p>

  <p>"Onu sevdim. Teröriste benzemiyordu," dedi Austin hayatını kurtaran adamın dürüst tavırlarını hatırlayarak.</p>

  <p>"Tabi, Joe Stalin de bir büyükbabaya benziyordu."</p>

  <p>Austin yatın sert görünüşlü mürettebatını ve aracın taşıdığı ağır silahları hatırladı. "Yani suçlamalar doğru mu?"</p>

  <p>"Batasuna'yı desteklediğini açıkça kabul ediyor, ama o para verdiğinde yasal bir parti olduğunu belirtiyor. Hükümet onun hâlâ bu harekete para aktardığından şüpheleniyor. Kanıtları yok ve Aguirrez de zayıf kanıtlarla mahkemeye çıkarılamayacak kadar güçlü bağlantıları olan birisi."</p>

  <p>"Sen adam hakkında ne düşünüyorsun?"</p>

  <p>"İspanya'da geçirdiği yıllarda onunla hiç tanışmadım. Bu yüzden sen tanıştığını söylediğinde çok şaşırdım. Bence huzurlu bir ayrılıkçı çözümün hoşuna gideceği ılımlı bir adam, ama ETA cinayetleri davasını zayıflattı. Katı cezaların çatışmayı yeniden tetikleyeceğinden ve masum vatandaşları tehlikeye atacağından korkuyor. Haklı olabilir."</p>

  <p>"Bıçak sırtında yürüyor gibi."</p>

  <p>"Bazı insanlar baskının onun keçileri kaçırmasına neden olduğunu söylüyor. Avrupa kamuoyunu Bask ülkesinin lehine çevirmenin yollarından söz ediyor. Aklında neler olduğuna dair bir ipucu verdi mi sana?" Perez'in koyu renk gözleri kısıldı. "Balıkçılık hakkında konuşmadığınız kesin."</p>

  <p>"Bana Bask mirasıyla çok gururlanan bir adam gibi geldi... yatının adı Navarra. Politika hakkında tek kelime etmedi. Çoğunlukla arkeoloji hakkında konuştuk. Kendi atalarıyla çok ilgilenen amatör bir arkeolog o."</p>

  <p>"Çatlak profesörler yarışmasına katılacak birisiymiş gibi anlatıyorsun. Sana bir uyarıda bulunayım, eski dostum. İspanyol polisi</p>

  <p>&nbsp;onu mıhlamayı çok isterdi. Onu terörist hareketlerine bağlayacak bir ipucu yok, ama buldukları zaman yollarına çıkmak istemezsin."</p>

  <p>"Bunu hatırlayacağım. Yardımın için teşekkürler."</p>

  <p>"Kahretsin, Kurt, eski bir silah arkadaşıma çok daha fazlasını yapmak isterdim."</p>

  <p>Perez yeniden geçmişi anmaya başlama fırsatı bulamadan Austin saatine baktı. "Gitmem lazım. Zaman ayırdığın için teşekkürler."</p>

  <p>"Önemli değil. Bir gün öğle yemeği için buluşalım. Seni özlüyoruz burada. Üst düzeydekiler Sandecker'in seni bizden çalmasına hâlâ kızgın."</p>

  <p>Austin oturduğu yerden kalktı. "Belki bir gün ortak bir projede çalışırız."</p>

  <p>Perez gülümsedi. "Bu çok hoşuma gider."</p>

  <p>Washington trafiği gevşemişti. Kısa bir süre sonra Austin Potomac Nehri'ne bakan otuz katlı NUMA binasının yeşil cam yüzeyinden parlayan güneşi gördü. Ofisine girince inledi. Sekreteri aranacakları yazdığı pembe not kâğıtlarından bir yığın oluşturmuştu masasının ortasında. Ayrıca Sea Lamprey le, ilgili bir rapor hazırlamadan önce e-mail yığınının altından kalkması gerekiyordu.</p>

  <p>Ah, bir maceraperestin heyecanlı hayatı! E-mailini şöyle bir dolaşıp önemsiz gördüğü yarıdan fazlasını sildi, pembe not kâğıtlarını taradı. Paul ve Gamay'dan bir mesaj vardı. Oceanus operasyonunu kontrol etmek için Kanada'ya gitmişlerdi. Zavala telesekreterine sıcak bir randevu için o gece evinde olacağını söyleyen bir mesaj bırakmıştı. Bazı şeyler hiç değişmiyor, diye düşündü Austin başını iki yana sallayarak. Yakışıklı ve çekici ortağı Washington kadın grubu arasında da revaçtaydı. Austin içini çekip Oceanus macerasıyla ilgili bir rapor hazırlamaya başladı. Telefon çaldığında toparlamak üzereydi.</p>

  <p>"Tünaydın, Bay Austin. Sizi ofisinizde bulmayı umuyordum."</p>

  <p>Austin, Therri'nin sesini duyunca gülümsedi. "Denizleri özlemeye başladım bile. Concorde'la eve dönüş yolculuğun iyi geçmiştir umarım."</p>

  <p>"Evet, ama neden acele ettim bilmiyorum. Posta kutum dava özetleri ve salıvermelerle dolu. Ama seni şikâyet etmek için aramadım. Seninle buluşmak istiyorum."</p>

  <p>"Tam kapıdan çıkmak üzereyim. Bir yürüyüşe çıkabiliriz. Kokteyl ve akşam yemeği. Sonra kim bilir başka ne?"</p>

  <p>"'Kim bilir' kısmını şimdilik askıya almak zorundayız. Bu iş görüşmesi olacak. Marcus seninle konuşmak istiyor."</p>

  <p>"Arkadaşından gerçekten nefret etmeye başlıyorum artık. Yüzyılın aşk ilişkisi olabilecek bir şeyin yoluna çıkıp duruyor."</p>

  <p>"Bu önemli, Kurt."</p>

  <p>"Tamam, onunla bir şartla buluşurum. Bu gece için randevulaşacağız."</p>

  <p>"Anlaştık."</p>

  <p>Therri, Austin'e buluşma saatini ve yerini bildirdi. Therri'nin çekiciliği bir yana Ryan'la buluşmasının bir diğer nedeni çıkmaz sokağa girdiği ve ondan yeni bir şeyler öğrenebileceği düşüncesiydi. Telefonu kapatıp arkasına yaslandı, parmaklarını ensesinde kenetledi.</p>

  <p>Düşüncelerini Oceanus'a çevirmesi çok kolaydı. Kolunu kaldırdığında göğsü hâlâ acıyordu ve acı etkili bir bellek yardımcısıydı.</p>

  <p>Troutların bir şey bulup bulamadığını merak etti. Mesajı bıraktıklarından beri aramamışlardı. Cep telefonlarından onlara ulaşmaya çalıştı, ama bir yanıt alamadı. Endişelenmiyordu. Paul ve Gamay kendilerine bakabilecek kapasitedeydiler. Sonra NUMA'nın Müdür Yardımcısı Rudi Gunn'ı aradı ve öğle yemeği için bir randevu ayarladı. Rudi'nin ünlü analitik becerileri esrarengiz şirketi kuşatan sık çalıların arasında yolunu bulmasına yardımcı olabilirdi.</p>

  <p>Gunn'ın Aguirrez'in tam üstüne gidip Bask terörizmi ve Oceanus şiddeti arasında bir bağ olup olmadığını sorgulayacağı kesindi. Aguirrez atası Diego'dan söz etmişti. Austin, Bask'ın ataları konusundaki saplantısını ve onun bir şeyin peşinde olabileceğini düşündü. Deneyimlerine dayanarak geçmişin her zaman geleceğin anahtarı olduğunu biliyordu. Kendisini beş yüz yıl geriye götürecek birine ihtiyacı vardı. Aklına hemen bir isim geldi. Telefonu alıp bir numara tuşladı.</p>
</body>
</html>
