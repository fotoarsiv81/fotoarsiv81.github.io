<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 id="sigil_toc_id_12" style="margin-bottom:0cm;margin-bottom:.0001pt;text-align:justify"><a name="_Toc356508991">11</a></h2>

  <p>Paul Trout, geniş Humvee'sini yoğun Washington trafiğinde Süper Kupa'daki varış çizgisine ulaşmaya çalışan bir atlet gibi sürüyordu. O ve Gamay, Hummer'ı Virginia kırsalındaki aile gezilerine çıkarsalar da arazide karşılaştıkları hiçbir güçlük, ülkenin başkentinde araba kullanırken yaşadıklarıyla karşılaştırılamazdı. Ama Gamay trafikteki açık noktaları işaret edip Paul de direksiyonu bakmadan çevirirken zamanlamaları çok iyiydi. Yağlanmış bir makine gibi birlikte çalışma yetenekleri çok sayıda NUMA görevinde büyük önem taşımıştı ve ikisini birlikte işe alan Amiral Sandecker'ın sezgilerine bir övgü gibiydi.</p>

  <p>Paul dar bir Georgetown caddesine dönüp Humvee'yi tuğla evlerinin arkasındaki park yerine soktu, ikisi birlikte kapıya koştular.</p>

  <p>Birkaç dakika sonra ellerinde aceleyle topladıkları çantalarıyla bir taksiye atladılar. NUMA idarecilerine ait bir jet havaalanında motorlarını ısıtıyordu. Boston'a bilim adamları ekibini götüren pilot Troutları geçmişteki Özel Görevler Ekibi görevlerinden tanıyordu. Geziye ilave bir ayak eklemek için NUMA'dan izin alıp yeni bir uçuş planı hazırladı.</p>

  <p>Bilim adamlarını Logan Havaalanı'nda bıraktıktan sonra uçak Atlantik sahilinde yoluna devam etti. Saatte neredeyse beş yüz mil hız yapan Cessna Citation Troutları geç akşam yemeği saatinde Halifax, Nova Scotia'ya ulaştırdı. Gece havaalanına yakın bir otelde kalıp ertesi sabah erkenden Cape Breton'a giden Air Canada uçağına yetiştiler. Sydney Havaalanı'nda bir araba kiralayıp Oceanus'un satın aldığı işleme tesisini bulmak için kayalık sahile doğru yol almaya başladılar. Gamay havaalanından seyahat rehberi almıştı. Sahilin bu uzak kesimini tarif eden bölümü anlatan yazar çaresiz durumda olmalıydı, çünkü balık işleme tesisini turistleri çeken bir yer olarak yazmıştı.</p>

  <p>Medeniyet belirtisi görmedikleri millerce yolu aştıktan sonra, market, kafe ve benzin istasyonundan oluşan bir komplekse geldiler. Direksiyondaki Gamay derme çatma, sahte görünümlü binanın önüne dizilmiş olan eski püskü kamyonetlerin yanına çekti.</p>

  <p>Paul incelemekte olduğu haritadan başını kaldırdı. "Büyüleyici, ama şehir merkezine varmak için beş milimiz daha var."</p>

  <p>"Burası dedikodu merkezi gibi görünüyor. Zaten benzin için durmamız lazım," dedi Gamay benzin göstergesini işaret ederek. "Sen pompayı pompalarken ben de yerlileri pompalayayım."</p>

  <p>Rehberini kolunun altına sıkıştıran Gamay sarsak ön verandada ölü gibi uyumakta olan berbat görünüşlü siyah Labrador'un yanından geçip kapıyı itti. Burun delikleri hoş pipo tütünü, domuz pastırması ve kahve kokusuyla doldu. Odanın yarısını işgal eden market biftekten, tüfek cephanesine kadar her türlü malla doluydu. Kafe ise marketin diğer bölümünü kaplıyordu.</p>

  <p>Formika ve krom masaların etrafında bir düzine kadar adam ve kadın oturuyordu. Boyu bir yetmiş beş, kilosu altmış olan Gamay ince ama kalçalı vücudu ve sıradışı kızıl saçlarıyla Malibu plaj partisinde bile erkeklerin dikkatini çekerdi. Self-servis bölümünden iki fincan kahve doldururken meraklı bakışlar her hareketini izliyordu.</p>

  <p>Ödeme yapmak için kasaya gittiğinde kasiyer kız dostça bir gülümsemeyle karşıladı onu. "Geçiyor musunuz?" diye sordu. Sanki bir yolcunun kasabada bir kahve almaktan daha uzun süre için kaldığını hayal bile edemiyor gibiydi.</p>

  <p>"Kocam ve ben sahil boyu dolaşıyoruz."</p>

  <p>"Kalmadığınız için sizi suçlayamam," dedi kadın teslimiyetle. "Burada görecek çok fazla bir şey yok."</p>

  <p>Gamay'ın çarpıcı bilgisine rağmen, ortabatıya ait kökleri karşı konulması zor olan sıcak bir doğallık veriyordu ona. "Biz çok güzel bir yer olduğunu düşünüyoruz," dedi çekici bir gülümsemeyle. "Zamanımız olsaydı daha çok kalırdık." Rehberin katlanmış sayfasını açtı. "Bu kitapta güzel, küçük bir balıkçı limanı ve yakınlarda bir balık işleme tesisi olduğu yazılı."</p>

  <p>"Öyle miymiş?"</p>

  <p>Odadaki diğer insanlar her sözcüğü dikkatle dinliyorlardı. Sıska, beyaz saçlı bir kadın gıdaklar gibi güldü. "Balıkçılık eskisi gibi değil. Tesis satıldı. Büyük bir şirket satın aldı. Orada çalışan herkesi kovdular. Kimse ne yaptıklarını bilmiyor. Orada çalışanlar hiçbir zaman kasabaya gelmez. Bazen büyük siyah kamyonları kullanan Eskimolar görürüz."</p>

  <p>Gamay rehber kitaba bakıp atladığı bir şey olup olmadığını görmeye çalıştı. "Eskimo mu dediniz? O kadar kuzeyde olduğumuzu düşünmemiştim."</p>

  <p>Masum sözleri masada bir tartışma başlattı. Bazı yerliler Eskimoların tesisi koruduğunu iddia ediyordu. Kimileri kamyonları kullananların Kızılderili veya Moğol olabileceğini söylüyordu. Gamay bölgenin akıl hastanesine mi düştüğünü merak etti. Kasiyer "yabancılar"dan söz ettiğinde bu düşüncesi desteklendi.</p>

  <p>"Yabancılar mı?" dedi Gamay.</p>

  <p>Kasiyer kalın, yuvarlak çerçeveli gözlüklerinin ardında gözlerini kırpıştırdı, gözleri daha da irileşmişti. "Amerika'daki gizli UFO yeri gibi, Alan Elli-bir, Gizli Dosyalar'da gösterdikleri gibi."</p>

  <p>"Eski tesisin yanında avlanırken UFO gördüm bir kez," diye araya girdi yüz yaşlarındaki bir adam. "Her yeri aydınlık gümüş rengi bir şey."</p>

  <p>"Merhaba Joe," dedi sıska kadın. "Sen bazen o kadar aydınlanıyorsun ki mor renkli fil bile görmüş olabilirsin."</p>

  <p>"Evvet," dedi adam eksik dişlerini gösterip sırıtarak. "Onları da gördüm."</p>

  <p>Restoran kahkahalarla doldu.</p>

  <p>Gamay şirin bir şekilde gülümseyip kasiyere döndü. "Eve döndüğümüzde arkadaşlarımıza bir UFO Üssü gördüğümüzü söylemek çok hoşumuza giderdi. Buradan uzak mı?"</p>

  <p>"Yirmi mil kadar," dedi kasiyer. Gamay'a tesise giden yolu tarif etti. Gamay, genç kadına teşekkür edip boş bahşiş kutusuna on dolar attı, kahveleri alıp dışarı çıktı.</p>

  <p>Paul kollarını kavuşturup arabaya dayanmış bekliyordu. Verdiği kahveyi aldı. "Bir şey buldun mu?"</p>

  <p>Gamay dönüp markete baktı. "Emin değilim. İkiz Tepeler filminin oyuncularına rastladım galiba. Son birkaç dakika içinde dünyanın bu bölgesinin büyük siyah SUV'lar kullanan Eskimoların, bir UFO Üssü'nün ve mor fillerin evi olduğunu öğrendim."</p>

  <p>"Bu her şeyi açıklıyor," dedi sahte bir ciddiyetle. "Sen içerdeyken erik rengi bir grup büyük yaratık koşarak buradan geçti."</p>

  <p>"Duyduklarımdan sonra buna hiç şaşırmadım," dedi Gamay direksiyona geçerek.</p>

  <p>"Yerliler bir turistle eğlendiler mi sence?" diye sordu Paul yolcu koltuğuna binerek.</p>

  <p>"Alan Elli-bir civarında büyük gri şeyler bulduğumuzda sana haber veririm." Kocasının yüzündeki şaşkın ifadeyi görünce gülerek, "Yolda açıklarım," dedi.</p>

  <p>Kasaba merkezi ve limana giden çıkışı geçip sık çam ormanının bulunduğu alana girdiler. Kasiyerin, millerce yolda her ağaç kütüğünü ve taşı içeren ayrıntılı tarifine rağmen çıkışı neredeyse kaçırıyorlardı. Girişi işaret eden bir tabela yoktu. Yalnızca yakın zamanda kullanıldığını gösteren sık tekerlek izleri, yolu ormana giren diğer yangın yollarından ayırıyordu.</p>

  <p>Anayoldan yarım mil kadar gittikten sonra arabayı kenara çektiler. Kasiyer Gamay'a büyük parlak kayanın yanında durup ormandan yürüyerek geçmelerini tavsiye etmişti. Tesisin kapısına kadar giden birkaç kasabalının yolu kesilip kaba bir şekilde geri çevrilmişlerdi. Eskimolar ya da her nelerse büyük olasılıkla gizli kameraları vardı.</p>

  <p>Gamay ve Paul arabadan inip yola paralel olarak dokuz yüz metre kadar yürüdüler. Gün ışığında parlayan yüksek tel örgülere gelmişlerdi. Çitin üstünde uzanan siyah kablo dikenli tellerin elektrikli olduğunu gösteriyordu. Görünürde kamera yoktu, ama gizlenmiş olmaları mümkündü.</p>

  <p>"Şimdi ne yapacağız?" diye sordu Gamay.</p>

  <p>"Ya balık tutacağız ya da yemi keseceğiz."</p>

  <p>"Yemi kesmeyi hiçbir zaman sevmemişimdir."</p>

  <p>"Ben de öyle. Hadi o zaman balık tutalım."</p>

  <p>Paul ormandan tellerin etrafındaki çimenlik alana çıktı. Keskin gözleri ayak bileği yüksekliğindeki ince, neredeyse görünmez kabloyu fark etti. Yeri işaret etti. Ayak takılmasıyla harekete geçen bir alıcıydı bu. Yakındaki ağaçtan bir parça dal koparıp kablonun üstüne fırlattı, sonra ormana geri kaçtı. Gamay'la birlikte karınüstü çam iğnelerinden oluşan halının üstüne yattı.</p>

  <p>Kısa süre sonra bir motor sesi duyuldu. Siyah bir SUV gelip çitin karşı tarafında durdu. Aslan büyüklüğünde, öfkeli görünümlü beyaz Samoyedler dışarı atılıp çitin yanına geldi. Az sonra yerleri koklayan köpeklerin yanına yuvarlak yüzlü, siyah üniformalı iriyarı bir adam geldi. Elinde küt namlulu bir saldırı tüfeği vardı.</p>

  <p>Köpekler çit boyunca ileri geri atılırken nöbetçi şüpheyle ormana baktı. Kablonun üzerindeki dal parçasını görünce el telsizine anlaşılmaz bir lisanda bir şeyler söyleyip yoluna devam etti. Köpekler ormanda iki insan olduğunu hissetmiş olabilirdi. Homurdanıp bacakları kaskatı duruyor, Troutları saklayan ağaçlara bakıyorlardı. Nöbetçi onlara seslendi, SUV'un arkasına atladılar. Kamyon uzaklaştı.</p>

  <p>"Zamanlaması hiç fena değil," dedi Paul saatine bakarak. "Doksan saniye."</p>

  <p>"Belki buradan gitsek iyi olur artık," dedi Gamay. "O dalı alması için birini göndereceklerdir."</p>

  <p>Troutlar tekrar ormana girerek hızla kiralık arabalarının yanına döndüler. Dakikalar sonra tekrar anayoldaydılar.</p>

  <p>Gamay hayretle başını salladı. "Şu nöbetçi, Eskimo gibi geldi mi sana?"</p>

  <p>“Evet, biraz, galiba. Cape Cod'da Eskimolara rastlamadım hiç.”</p>

  <p>"Bu kadar güneydeki bir Eskimo ne yapıyor, Eskimo börekleri mi satıyor?"</p>

  <p>"O adam ve şirin köpeklerinin sattığı tek şey morga bir gezi. Büyük şehirde neler oluyor bir bakalım."</p>

  <p>Gamay başıyla onayladı, birkaç dakika sonra kasabaya giden yola döndü. Köy olağandışı ve hoş bir yer sayılmazdı. Gamay seyahat rehberinde neden yalnızca bir dipnot şeklinde geçtiğini anlayabiliyordu. Evler hava şartlarına karşı koyu yeşil ve soluk vişne çürüğü renginde tahtalarla, çatılar karın kayarak yere düşmesi için alüminyumla kaplanmıştı. Etrafta çok az insan ya da araba vardı. Çok küçük iş kesimindeki dükkânlar, bir sonraki duyuruya kadar kapalı olduklarını söyleyen tabelalar asmışlardı. Kasabanın terk edilmiş bir görünümü vardı. Liman rehber kitabın söylediği gibi gerçekten çok güzeldi, ama herhangi bir teknenin bağlı olmayışı kasabanın kimsesiz görüntüsüne katkıda bulunuyordu.</p>

  <p>Balıkçı iskelesi uyuyan martı sürüsü dışında boştu. Gamay limana bakan küçük kare biçimindeki binada bir restoran/bar tabelası gördü. Paul, ona bir masaya oturup balık sipariş etmesi önerisinde bulundu. Bu arada kendisi de etrafta gezip Oceanus tesisi hakkında ona bir şeyler anlatacak birini bulmaya çalışacaktı.</p>

  <p>Gamay restorana girince içeride tıknaz yapılı barmen ve bir müşteriden başka kimsenin bulunmadığını gördü. Limana bakan bir masaya oturdu. Barmen siparişini almak için geldi. Markette tanıştığı insanlar gibi bu da dost tavırlı bir adamdı. Balık ve kızarmış patatesleri olmadığı için özür diledi, ama kızarmış jambon ve peynirli sandviçleri de çok güzeldi. Gamay tamam deyip iki sandviç ve Molson ısmarladı. Kanada birasını seviyordu, çünkü Amerikan biralarından daha sertti.</p>

  <p>Gamay birasını yudumlayıp hayranlıkla sinek ölülerinin lekelediği tavanı ve duvardaki yırtık balık ağı ve eskimiş ıstakoz şamandırası dekorasyonunu seyrederken barda oturan adam taburesinden indi. Belli ki gün ortasında barda tek başına içen bir kadın görüntüsünü davet olarak algılamıştı. Elinde bira şişesiyle yanaşıp Gamay'ın kızıl saçlarına, atletik vücuduna baktı. Sol eli dizinin üstünde olduğu için alyansını göremedi ve Gamay'ın kolay hedef olduğunu düşündü.</p>

  <p>"Günaydın," dedi cana yakın bir gülümsemeyle. "Size katılmamın bir sakıncası var mı?"</p>

  <p>Direkt yaklaşım Gamay'ın gözünü korkutmamıştı. Erkekler arasında rahat hareket ediyordu, çünkü onlar gibi düşünme yeteneği vardı. Uzun ince vücudu, uzun dalgalı saçlarıyla Gamay'ın oğlan gruplarıyla dolaştığını, ağaç evler yapıp Racine sokaklarında beysbol oynadığını hayal etmek çok zordu. Uçan killere ateş etmesini öğreten babası sayesinde iyi bir nişancıydı da.</p>

  <p>"Keyfinize bakın," dedi sandalyeyi işaret ederek.</p>

  <p>"Adım Mike Neal," dedi adam. Kırk yaşlarındaydı. Üzerinde iş elbiseleri, ayaklarında incik kemiğine kadar gelen kauçuk çizmeler vardı. Neal ağzının etrafındaki zayıflık ve içki yüzünden burnundaki kızarıklık olmasaydı, esmer, sert yüz hatları ve kalın telli siyah saçlarıyla klasik yakışıklı erkek grubuna girebilirdi. "Konuşma tarzınız Amerikalıya benziyor," dedi Neal.</p>

  <p>"Öyleyim." Gamay elini uzatıp kendini tanıştırdı.</p>

  <p>"Güzel bir isim." Gamay'ın tokalaşmasındaki sertlik onu etkilemişti. Marketteki kasiyer gibi o da, "Buradan geçiyor musunuz?" diye sordu.</p>

  <p>Gamay başıyla onayladı. "Hep deniz kıyısındaki yerleri görmek istemişimdir. Balıkçı mısınız?"</p>

  <p>"Evet." Pencereden dışarıyı işaret edip gizlemeye çalışmadığı bir gururla, "Rıhtımdaki şu güzel şey benim. Tiffany. Eski kız arkadaşımın adını verdim ona. Geçen yıl ayrıldık, ama bir teknenin adını değiştirmek uğursuzluktur."</p>

  <p>"Bugün izinli misiniz?"</p>

  <p>"Pek sayılmaz. Teknemin motorlarında bazı onarımlar yapıldı. Ödemelerini yapana kadar Tiffany'i bırakmayacaklar. Ödemeden çekip gitmemden korkuyorlar."</p>

  <p>"Gider miydiniz?"</p>

  <p>Alaycı bir tavırla sırıttı. "Daha önce birkaç papel kazıklamışım onları."</p>

  <p>"Yine de ileriyi görememişler. Tekneniz olursa gidip balık tutar, paralarını ödersiniz."</p>

  <p>Neal'ın gülümsemesi kaş çatmaya dönüştü. "Satacak balık olsa bunu yapabilirdim."</p>

  <p>"Markette birisi balıkçılığın kötü olduğunu söylemişti."</p>

  <p>"Kötünün de ötesi. Balıkçıların geri kalanı sahilin yukarı kısmına gitti. Adamların bazıları av arasında ailesini görmeye geliyor."</p>

  <p>"Bu durum ne kadar zamandır böyle."</p>

  <p>"Altı ay kadar oldu."</p>

  <p>"Buna neyin yol açtığını biliyor musunuz?"</p>

  <p>Neal omuz silkti. "Eyalet görevlileriyle konuştuğumuzda balıkların daha iyi yem arayışıyla başka yerlere gitmiş olduğunu söylüyorlar. Talep ettiğimiz gibi birini göndermediler bile. Ayaklarını ıslatmak istemiyorlar galiba. Deniz biyologları şişko kıçlarının üstünde oturup bilgisayar ekranlarına bakmayı tercih ediyordur."</p>

  <p>"Balıkların buralardan gitmiş olabileceğine dair söylediklerine katılıyor musunuz?"</p>

  <p>Neal sırıttı. "Bir turist için çok fazla soru soruyorsunuz."</p>

  <p>"Turist olmadığım zamanlar deniz biyologuyum."</p>

  <p>Neal kızardı. "Özür dilerim. Sizin şişko kıçınızdan söz etmiyordum. Oh, kahretsin..."</p>

  <p>Gamay bir kahkaha attı. "Laboratuvarlarından hiç çıkmayan bilgisayar biyologları konusunda ne demek istediğinizi çok iyi anlıyorum. Bence balıkçılar deniz konusunda bir bilim adamından çok daha fazla pratik bilgiye sahipler. Aynı zamanda profesyonel uzmanlığın da bir zararı olmaz. Belki ben size neden yakalayacak balık olmadığı konusunda yardım edebilirim."</p>

  <p>Neal'ın yüz hatlarında bir gölge dolaştı. "Balık yok demedim. Balık olduğu kesin."</p>

  <p>"O zaman sorun ne?"</p>

  <p>"Bunlar benim bütün balıkçılık hayatım boyunca gördüğüm balıklara benzemiyor."</p>

  <p>"Anlamıyorum."</p>

  <p>Neal omuz silkti. Belli ki bu hakkında konuşmak istemediği tek konuydu.</p>

  <p>"Dünyanın her yerinde suda ve suyun dışında balıkları inceledim," dedi Gamay. "Beni şaşırtacak çok az şey vardır."</p>

  <p>"Bunun şaşırtacağına bahse girerim."</p>

  <p>Gamay elini uzattı. "Anlaştık. Teknenin faturası ne kadar?"</p>

  <p>"Yedi yüz elli Kanada Doları."</p>

  <p>Tam olarak neden söz ettiğini bana gösterirsen faturanı ödeyeceğim. Anlaşmayı resmileştirmek için sana bir bira ısmarlayayım.</p>

  <p>Neal'ın ağzı açık kalmıştı. "Sen ciddi misin?"</p>

  <p>"Hem de çok. Bak Mike, okyanusta çit yoktur. Balıklar istedikleri yere gidebilirler. Bu sularda Amerikalı balıkçıları da etkileyebilecek bir şey olabilir."</p>

  <p>Tamam, dedi Gamay'ın elini sıkarak. "Ne zaman gidebilirsin?"</p>

  <p>"Bugüne ne dersin?"</p>

  <p>Neil, Cheshire kedisi gibi güldü. Mutluluğunun kaynağını tahmin etmek zor değildi. Güzel ve dost tavırlı Amerikalı bir kadın teknesinin faturasını ödeyip teknesine tek başına binecekti. Orada haşin çekiciliğini kullanabilirdi. Tam o sırada Paul Trout içeri girip masaya geldi.</p>

  <p>"Özür dilerim geciktim," dedi Paul. "Liman boştu."</p>

  <p>Bu Mike Neal, dedi Gamay. "Neil seni kocamla tanıştırayım."</p>

  <p>Neal neredeyse iki metre boyundaki Trout'a baktı ve Gamay'la ilgili fantezileri sona erdi. Ama o pratik bir adamdı, anlaşma anlaşmaydı. "Sizinle tanıştığıma sevindim," dedi. El sıkıştılar.</p>

  <p>"Mike bize bazı olağandışı balıkları göstermeyi kabul etti," dedi Gamay.</p>

  <p>Bir saat içinde yola çıkabiliriz, dedi Neal. "Böylece öğle yemeği yiyecek zamanınız olur. Teknede görüşürüz." Sandalyesinden kalktı.</p>

  <p>"Bir şey getirmemiz gerekiyor mu?" diye sordu Paul.</p>

  <p>"Yoo," dedi Neal. Bir an durakladıktan sonra, "Belki fil tabancası olabilir," dedi. Troutların şaşkın ifadelerine kahkahalarla güldü. Kapıdan çıktıktan sonra bile güldüğünü duyabiliyorlardı.</p>
</body>
</html>
