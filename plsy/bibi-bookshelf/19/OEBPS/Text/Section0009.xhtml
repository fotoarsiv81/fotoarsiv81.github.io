<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 id="sigil_toc_id_6" style="margin-bottom:0cm;margin-bottom:.0001pt;text-align:justify"><a name="_Toc356508985">5</a></h2>

  <p>Altmış metre yukarıda olanlardan habersiz Kaptan Petersen ranzasına uzanmış karanlığa bakarken soğuktan donarak mı öleceğini, yoksa önce oksijen yetersizliğinden mi boğulacağını merak ediyordu. Bu tamamen entelektüel bir egzersizdi. Sonunun nasıl olacağıyla ilgilenmekten vazgeçeli çok olmuştu. Yalnızca kısa süre içinde olmasını umuyordu o kadar.</p>

  <p>Soğuk enerjisinin çoğunu tüketmişti. Mürettebatının ve kendisinin verdiği karbondioksit havayı daha da dayanılmaz hale getiriyordu. Yaşama isteğinin çekilen bir dalga gibi azaldığı bir koma durumuna giriyordu. Karısı ve çocuklarını düşünmek bile geri getiremezdi onu.</p>

  <p>Acılarını ve ağrılarını azaltacak hissizlik durumuna ulaşmayı istiyordu. Vücudu acısını sürdürecek kadar hayat taşıyordu hâlâ.</p>

  <p>Büyük acı içindeki ciğerleri yüzünden meydana gelen öksürük krizi geminin bölmesine çarptığı sırada kırılan kolunun zonklamasına neden oluyordu. Basit bir kırıktı, ama çok acıyordu. Mürettebatının iniltileri çektiklerinde yalnız olmadığını hatırlatıyordu ona.</p>

  <p>Daha önce düzinelerce kez olduğu gibi çarpışmayı zihninde tekrar canlandırarak bundan kaçmasının mümkün olup olmadığını düşündü. Her şey yolunda gidiyordu. Tehlikeli bir karşılaşmadan kaçınmayı başarmışlardı ve Sea Sentinel denize açılıyordu. Sonra birdenbire hiçbir uyarıda bulunmaksızın çılgın, sirk gibi boyanmış gemi kruvazörün yan tarafına doğru çevirmişti dümeni.</p>

  <p>Delice verdiği uzaklaşma emrinde çok geç kalmıştı. Çeliğin yırtılırken çıkardığı ses ona yaranın ölümcül olduğunu söylüyordu. Donanma eğitimi hızla devreye girmişti. Gemiyi terk etme emri vermişti ve cankurtaran sandallarının suya indirilişini denetliyordu ki bir denizci alt kısımda yaralıların olduğu haberini getirmişti. Petersen hiç tereddüt etmeden sandalların suya indirilişini birinci subayının ellerine teslim etmiş ve adamlarının yardımına koşmuştu.</p>

  <p>Leif Eriksson darbe aldığında gece gözcüsü uyuyordu. Sea Sentinel’in pruvası yatak odalarının arka tarafındaki gövdeye girmiş, mürettebatı hemen öldürmemiş, ama bir kısmının yaralanmasına neden olmuştu. Petersen yemek salonuna girmiş, yarı yuvarlanarak koridordan geçip yaralanmamış denizcilerin yaralı arkadaşlarıyla ilgilendiklerini görmüştü.</p>

  <p>Gemiyi terk edin! diye emretmişti. "İnsan sedyeler oluşturun."</p>

  <p>Gemi aldığı deniz suyunun etkisiyle kıç aşağı batıyordu. Yemek salonuna dolan su açık kapaktan yatak odalarına dolup kaçışı engellemişti. Petersen merdivenin yarısına kadar tırmanıp kapağı kapatıp dümeni çevirerek kilitlemişti. Gemi denizin dibine doğru inerken dönmüş, Petersen bu arada gemi duvarına çarpıp bayılmıştı.</p>

  <p>Bu bir bakıma talihli bir kazaydı, çünkü böylelikle geminin dibe doğru ölümcül dalışı sırasında çıkardığı iniltileri ve gıcırtıları duymamıştı. Birkaç dakika sonra kruvazör yumuşak çamura çarpınca sakat bedeni biraz daha yaralanmıştı. Buna rağmen karanlık kabinde bilinci yerine geldiğinde adamlarının iniltileri çok daha korkunç geliyordu. Bilincini kazandıktan kısa bir süre sonra bir ışık huzmesi karanlığı delerek karmakarışık ranzalar ve eşyaların arasındaki kanlı vücutları ve soluk yüzleri ortaya çıkardı. Geminin Lars adındaki, kısa boylu toparlak aşçısı kaptanın adını seslendi.</p>

  <p>"Buradayım," dedi Petersen çatlak bir sesle.</p>

  <p>Titrek ışık kendisine doğru döndü. Lars elinde elektrik feneriyle Petersen'in yanına doğru emekledi.</p>

  <p>"İyi misin, Lars?" diye sordu kaptan.</p>

  <p>"Bir iki morluk ve şişlik var. Yağlarım beni korudu. Ya siz, efendim?"</p>

  <p>Petersen gülmeyi başardı. "Ben o kadar şanslı değilim. Sol kolum kırıldı."</p>

  <p>"Ne oldu kaptan? Ben uyuyordum."</p>

  <p>"Bir gemi bize çarptı."</p>

  <p>"Kahretsin," dedi Lars. "Yatağımdan düşmeden önce güzel yiyeceklerle ilgili bir rüya görüyordum. Sizi burada görmeyi beklemiyordum, efendim."</p>

  <p>"Mürettebattan biri başınızın dertte olduğunu söyledi. Yardıma geldim." Ayağa kalkmaya çalıştı. "Burada oturarak pek bir yardımım olmuyor. Elimi tutar mısın?"</p>

  <p>Kaptanın kemerinden geçici bir askı yapıp kabini dolaştılar. Ciddi bir şekilde yaralanmamış birkaç adamın yardımıyla daha şanssız olanları biraz rahatlatmaya çalıştılar. En yakın tehlike ıslak, dondurucu soğuktu. Petersen biraz zaman kazanabileceklerini düşündü. Yatak odalarında gemi batarsa soğuk sudan korunmak için kullanılan dalış giysileri vardı. Kabinin içinde sağa sola saçılmış giysileri toparlamak ve yaralılara bunları giydirmek biraz zaman almıştı. En son eldivenlerini giyip şapkalarını taktılar. Yedek battaniyeleri de üzerlerine sardılar.</p>

  <p>Soğuğu geçici bir süre için etkisiz hale getirdikten sonra Petersen çabalarını hava sorununa çevirdi. Alüminyum dolaplardan birinde yangın veya diğer acil durumlarda kullanılmak üzere bekleyen nefes alma aygıtları vardı. Bunları dağıttılar. Bu da onlara biraz zaman kazandıracaktı. Petersen önce, adamları hasta eden kabindeki havadan daha temiz olan aygıtlardaki havayı kullanmaya karar verdi.</p>

  <p>Petersen ayrıca SOS sinyallerini göndermek için de bir grup oluşturdu. Adamlar sırayla gemi duvarına vurarak SOS göndermeye başladılar. Adamlar birbiri ardına yorulunca Petersen kendisi üstlenip gemi bölmesine vurmaya devam etti, ama nedenini bilmiyordu. SOS'ten sıkılarak içinde bulundukları durumu anlatan mesajlar göndermeye başladı. Sonunda gemi bölmesine gücü elverdiği zamanlarda vurmaya çalıştı, ama bu da pek sık olmuyordu. Sonra bu çabayı da tamamen bıraktı. Düşünceleri kurtarılma olasılığından uzaklaştı, gözlerini kapattı ve bir kez daha yeniden ölümü düşünmeye başladı.</p>

  <p>Austin şamandıra hattını rehber olarak kullanarak ayakları aşağıya doğru inmeye devam etti. Görünmez hava hortumunun ucunda alçalan eski dalgıçlar gibi hafifçe öne doğru eğikti. Dans eden gökkuşağı renkleri vitray camından süzülen gün ışığı gibi yarıyordu suyu. Austin daha derinlere indikçe su renkleri filtreliyor ve alacakaranlık hızla menekşe rengi bir geceye dönüşüyordu.</p>

  <p>Hardsuit'in önüne monte edilmiş güçlü halojen ışıklar, deniz bitki örtüsünün kar tanesini andıran zerreciklerini ve ürkek balıkları yakalıyordu, ama kısa süre sonra Austin en güçlü balıkların yaşadığı dibe indi. Altmış metreye inince ışıkları kruvazörün direklerini ve antenlerini aydınlattı, ardından geminin hayalete benzeyen çizgileri belirginleşmeye başladı.</p>

  <p>Justin dikey iticileri çalıştırıp güverte seviyesinde durdu. Ardından yatay iticiler çalışmaya başladı ve gövde boyunca ilerleyip kıç tarafından dolaştıktan sonra pruvaya geldi. Gemi sonar resimde göründüğü gibi hafif bir açıyla yan yatıyordu, pruvası kıç tarafından daha yüksekteydi. Gemiyi bir adli tabibin bir cinayet kurbanının cesedini incelediği gibi dikkatle inceledi, yan taraftaki üçgen biçimindeki kesiklere özel dikkat sarf etti. Hiçbir gemi böylesi dev süngü yaralarından kurtulamazdı.</p>

  <p>Çentikli deliğin ardında yalnızca bükülmüş metal parçalarını görünce tekrar pruvaya doğru ilerledi. Gövdeye iyice yaklaşınca geminin yanında duvardaki bir sinek kadar küçük kaldığını hissetti. Miğferini çelik plakaya dayayıp kulak kabarttı. Duyduğu tek ses kendi nefesleri ve hardsuiti asılı durumda tutan iticilerin vızıltısıydı. Birkaç metre ilerleyerek geminin etrafında dolaştı, yatay iticileri çalıştırıp metal dizleriyle gemiye çarptı.</p>

  <p>Gövdenin diğer tarafında Petersen'ın yarı kapalı gözleri iyice açıldı. Nefesini tuttu.</p>

  <p>"O neydi?" diye sordu karanlıkta boğuk bir ses. Lars, kaptanın yanındaki ranzada dertop olmuş yatıyordu.</p>

  <p>"Tanrı'ya şükür sen de duymuşsun," diye fısıldadı Petersen. "Delirdiğimi sandım. Dinle."</p>

  <p>Kulaklarını dört açıp dışarıdaki darbeleri dinlediler. Mors alfabesiydi bu. Gönderici her harfi büyük çaba sonucu çıkarıyormuş gibi yavaş ve ölçülüydü şifreler. Darbeleri harflere çeviren kaptanın gözleri bir çizgi film kahramanınınkiler gibi açıldı.</p>

  <p>P-E-T-E...</p>

  <p>Austin iletişim güçlüğü yüzünden küfrediyordu. Kendisinin talimatıyla sağ elindeki manipülatöre sivri uçlu, özel adapte edilmiş bir çekiç bağlanmıştı. Mekanik kol acı veren bir yavaşlıkla harekete diyordu, fakat bütün gücünü toplayarak Mors şifresiyle bir sözcük daha yazmayı başardı.</p>

  <p>...ERSEN</p>

  <p>Durup miğferini gemiye dayadı. Bir süre sonra yanıt olarak gelen nokta ve çizgi seslerini duydu.</p>

  <p>EVET</p>

  <p>DURUM</p>

  <p>HAVA KÖTÜ SOĞUK YARDIM YAKINDA Duraklama. Sonra, ACELE EDİN YAKINDA</p>

  <p>Petersen adamlarına yardımın yakında olduğu haberini verdi. Yalan söylediği için suçluluk duyuyordu. Zamanları bitmek üzereydi. Dikkatini odaklamada zorluk çekiyordu ve kısa süre sonra da olanaksız hale gelecekti. Sıcaklık sıfırın altındaydı ve üzerindeki giysiler bile soğuğu dışarıda tutamıyordu. Titremesi kesilmişti, hipoterminin ilk işaretiydi bu.</p>

  <p>Lars Petersen'in düşüncelerini böldü. "Kaptan, size bir soru sorabilir miyim?"</p>

  <p>Petersen evet anlamında bir şeyler homurdandı.</p>

  <p>"Ne demeye geri geldiniz, efendim? Kendinizi kurtarmalıydınız."</p>

  <p>"Bir yerlerde kaptanın gemisiyle birlikte dibe inmesi gerektiğini duymuştum."</p>

  <p>"Bundan daha fazla dibe inemezdiniz, kaptan."</p>

  <p>Petersen becerebildiği kadar kahkahaya yakın bir homurtu çıkardı. Lars da aynı şeyi yaptı, ama güçleri kısa zamanda tükendi. Olabildiği kadar rahat etmeye çalışıp beklemeye başladılar.</p>
</body>
</html>
