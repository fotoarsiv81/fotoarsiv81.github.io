<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 id="sigil_toc_id_20" style="margin-bottom:0cm;margin-bottom:.0001pt;text-align:justify"><a name="_Toc356508999">19</a></h2>

  <p>Dev ağaçlar antik tapınaklardaki sütunlar gibi yükseliyordu. Birbirine dolaşan dalları gün ışınlarının yolunu kesiyor ve ormanın içinde suni bir alacakaranlık yaratıyordu. Ağaç zirvelerinin çok altında eski püskü kamyonet homurdanarak ilerliyor, ağaç köklerinin ve kayaların üzerinden tırmanırken fırtınadaki bir tekne gibi sarsılıyordu.</p>

  <p>Joshua Green yolcu tarafında oturmuş, sert koltukta sarsılıyordu. Kafasını arabanın tavanına çarpmamak için bir elini sürekli olarak başının üstünde tutuyordu. Green Deniz Nöbetçileri'nin çevreyle ilgili hukuk uzmanıydı. Kum rengi saçlı ince yüzlü bir adamdı. İri, yuvarlak gözlükleri ve kuş gagasını andıran burnu sıska bir baykuşa benzemesine neden oluyordu. Araba yolculuğuna hiç yakınmadan katlanıyordu, ama bir tümseğe çarpan kamyonet kendisini havaya fırlatınca daha fazla dayanamadı.</p>

  <p>"Mısır patlatma makinesindeki bir mısır tanesi gibi hissediyorum kendimi," dedi sürücüye. "Bu işkenceye daha ne kadar dayanmak zorundayım?"</p>

  <p>"Beş dakika kadar, sonra yürüyeceğiz," diye yanıtladı Ben Nighthawk. "Bu engebeli yolculukta miden bulandığı için seni suçlayamam. Araç için de özür dilerim. Kuzenimin bulabildiği en iyi araç."</p>

  <p>Green teslimiyetle başını sallayıp dikkatini her yanı saran sık ormanlara çevirdi. DN merkezinde görevlendirilmeden önce SWAT ekibinin saha operasyonlarında görevliydi. Ezilmiş ve üstüne ateş açılmıştı; ayrıca ortaçağ zindanlarından daha iyi durumda olmayan hapishanelerde unutulmaz zaman geçirmişti. Ateş altındaki inanılmaz cesaretiyle nam salmıştı ve bir profesörü andıran görüntüsü zorlu iç yapısını gizliyordu. Ama çevresinin doğal olmayan karanlığı, Green'in sinirlerini denizde karşılaştığı her şeyden ve herkesten daha fazla bozuyordu.</p>

  <p>"Beni rahatsız eden yol değil. Şu lanet olası ormanlar;" dedi dışarıya bakarak. "Çok ürkütücü! Günün ortasında, güneş parlıyor ve burası cehennem kadar karanlık. Tolkien romanlarında betimlenen sahneler gibi. Bir canavar ya da yaratık üzerimize atlasa hiç şaşırmazdım. Hey, galiba Shrek'i gördüm az önce."</p>

  <p>Nighthawk güldü. "Eğer alışık değilsen orman ürkütücü olabiliyor." Ön camdan dışarı bakarken yuvarlak, elma rengi yüz hatlarını endişe değil saygı ifadesi kaplamıştı. "Burada büyüdüğün zaman durum farklı oluyor. Orman ve karanlık senin dostun olur, çünkü sana koruma sağlarlar." Duraklayıp esefle, "Çoğu zaman," dedi.</p>

  <p>Birkaç dakika sonra Nighthawk kamyoneti durdurdu. Dışarı çıkıp katedral loşluğunda dikildiler. Minik sinek bulutlan başlarının üstünde dönmeye başladı. Güçlü çam kokusu neredeyse boğucuydu, Nighthawk'a göre en güzel parfümdü bu koku. Manzarayı ve kokuyu yüzünde mutluluk ifadesiyle içine çekti; sonra o ve Green içlerinde kamera, film, alet edevat, su ve yiyeceğin bulunduğu sırt çantalarını omuzlarına taktılar.</p>

  <p>Nighthawk pusulaya bakmadan yürümeye başladı. "Bu taraftan," dedi yerdeki noktalı izleri takip ediyormuş gibi kendinden emin bir şekilde.</p>

  <p>Onlarca yıldır biriken çam iğnelerinden oluşan sık halı boyunca sessizce ilerleyip ağaç gövdelerinin arasından yollarını buldular. Hava sıcak ve boğucuydu, birkaç dakika içinde gömlekleri ter içinde kalmıştı. Eğreltiotu yığınları ve yosun tepeleri haricinde ağaçların altında yetişmiş bir bitki yoktu. Kendilerini yavaşlatacak çalılar ve dikenler olmadığı için hızlı ilerleyebiliyorlardı. Green, Nighthawk'ın peşinden uzun adımlarla yürürken kendisini klimalı ofisinin konforundan bu kasvetli ormana getiren yolu düşündü.</p>

  <p>DN'ndeki görevlerine ek olarak Green, Washington'da Georgetown Üniversitesi'nde yarım gün ders veriyordu. Derslerine giren Ben Nighthawk'la da orada tanışmıştı. Genç kızılderili bursla okuyordu. Eğitimini, gelişim yüzünden tehdit altında olan North Woods çevresini korumak için kullanmak istiyordu. Ben'in zekâsı ve coşkusundan etkilenen Green DN ofisinde araştırma görevlisi olmasını istemişti ondan.</p>

  <p>İnce uzun çevreci ile tıknaz genç kızılderilinin arasında yalnızca birkaç yaş fark vardı. Bu yüzden kısa süre içinde meslektaş olmanın yanı sıra iyi arkadaş da olmuşlardı. Nighthawk bu arkadaşlıktan memnundu, çünkü nadiren evine gidebiliyordu. Ailesi Doğu Kanada'nın girilmesi neredeyse olanaksız ve uzak bir köşesindeki bir gölün kıyısında yaşıyordu. Köylülerin ortak olarak sahip olduğu deniz uçağı malzeme almak için haftada bir ve acil durumlarda en yakındaki kasabaya gidiyor, ayrıca posta getirip götürüyordu.</p>

  <p>Annesi Nighthawk'a göl kıyısındaki büyük inşaat projesi konusunda sürekli bilgi veriyordu. Büyük olasılıkla birisinin avcı kulübesi yaptığını tahmin etmişti boyun eğerek. Üniversiteyi bitirdiğinde savaş açmaya kararlı olduğu türde bir projeydi bu. Derken, bir hafta önce annesi karanlık bir şeylerin olduğuna dair ipuçları veren üzücü bir mektup yazarak oğlundan mümkün olur olmaz eve gelmesini istemişti.</p>

  <p>Green Nighthawk'a istediği kadar izin alabileceğini söylemişti. Nighthawk Kanada'ya gittikten birkaç gün sonra DN ofisini aramıştı.</p>

  <p>Umutsuz bir haldeydi. "Yardımınıza ihtiyacım var," diye yalvarıyordu.</p>

  <p>"Elbette," diye yanıt verdi Green, genç arkadaşının parasının bittiğini düşünerek. "Ne kadar paraya ihtiyacın var?"</p>

  <p>"Paraya ihtiyacım yok. Ben ailem için endişeleniyorum."</p>

  <p>Nighthawk durumu açıklayarak köye en yakın kasabaya gittiğini ve deniz uçağının haftalardır gelmediğini öğrendiğini söyledi. Kasabalı uçağın mekanik sorunları olduğunu ve birisinin sonunda karadan ormanın içinden gelip yedek parça arayacağını sanmıştı.</p>

  <p>Kasabada yaşayan bir akrabasının kamyonetini ödünç alarak köye giden toprak yolu izlemişti. Yolun çitlerle çevrildiğini ve arazinin artık özel mülkiyet olduğunu söyleyen sert görünümlü adamlar tarafından korunduğunu görmüştü. Köyüne gitmek istediğini söylediğinde silahlarla kovulmuş ve bir daha geri gelmemesi konusunda uyarılmıştı.</p>

  <p>"Anlamıyorum," diyordu Green telefonda. "Ailen kızılderililer için ayrılmış arazide yaşamıyor muydu?"</p>

  <p>"Geride yalnızca bir avuç insan kaldı. Arazinin sahibi büyük bir kâğıt şirketiydi. Biz teknik olarak orada izinsiz bulunuyoruz, ama şirket bize anlayış gösterdi. Hatta ne kadar iyi insanlar olduklarını göstermek için kabileyi reklamlarında bile kullandılar. Araziyi sattılar ve yeni sahipleri gölün karşı kıyısında büyük bir proje üzerinde çalışıyor."</p>

  <p>"Onların arazisi; istediklerini yapabilirler."</p>

  <p>"Evet, ama bu benim halkıma neler olduğunu açıklamıyor."</p>

  <p>"Doğru. Yetkililere başvurdun mu?"</p>

  <p>"Yaptığım ilk şeydi bu. Bölge polisiyle konuştum. Bölge savcısıyla bağlantı kurduklarını ve köyün boşaltıldığını öğrendiklerini söylediler."</p>

  <p>"Peki ama nereye gitmişler?"</p>

  <p>"Polis de aynı soruyu sordu. Savcı taşındıklarını söylemiş. Büyük olasılıkla başkasının arazisine konmuşlardır, demiş. Şunu anlamalısınız, benim halkım eksantrik ve bu döneme ait gibi görünmeyen insanlar. Polis yapabilecekleri bir şey olmadığını söyledi. Yardımına ihtiyacım var."</p>

  <p>İkisi konuşurken Green takvimini kontrol ediyordu. "Yarın sabah şirket uçağının beni almasını sağlayacağım," dedi. DN bir uçak kiralamıştı.</p>

  <p>"Emin misin?"</p>

  <p>"Neden olmasın? Marcus Danimarka'da olduğuna göre komuta bende ve dürüst olmak gerekirse bu ofisteki ego ve bölge savaşlarıyla uğraşmak beni deli ediyor. Bana nerede olduğunu söyle."</p>

  <p>Gerçekten de Green ertesi gün Quebec'e uçmuş, küçük bir aktarma uçağıyla Nighthawk'ın aradığı kasabaya gitmişti. Ben minik havaalanında bekliyordu. Kamp malzemeleriyle dolu kamyoneti yola çıkmaya hazırdı. Arka yollarda birkaç saat yol alıp gece kamp yapmışlardı.</p>

  <p>Kamp lambasının ışığı altında haritaya bakan Green ormanın dev bir alanı kapladığını, bazı yerlerde geniş taze su alanlarının olduğunu gördü. Ben'in ailesi topraktan geçimini sağlıyor, yaşamak için balık tutup avcılık yapıyorlardı.</p>

  <p>Green yüzer uçak kiralamayı önermişti, ama Nighthawk ağır silahlarla kuşatılmış nöbetçilerin izinsiz geçenleri vuracaklarını açıkça belirttiklerini söylemişti. Korudukları yol köyün tek girişi olmadığını eklemişti. Ertesi sabah birkaç saat daha araba kullanmış, ormanın derinliklerine giden yola gelene dek başka bir araca rastlamamışlardı.</p>

  <p>Kamyonetten indikten sonra bir saattir yürüyor, yüksek ağaçların sessizliğinde gölge gibi hareket ediyorlardı. Derken Nighthawk durup elini kaldırdı. Olduğu yerde donup kalmıştı, gözleri yarı kapalıydı. Başı yaklaşan bir hedefe odaklanan radar anteni gibi hafifçe ileri geri sallanıyordu. Sıradan görme ve işitme duyularını bir kenara bırakmış, daha içerilerdeki yön bulucuyu kullanıyordu.</p>

  <p>Green büyülenmiş bir şekilde onu seyrederken, bir kızılderiliyi ormandan çıkarabilirsin, ama ormanı kızılderilinin içinden çıkaramazsın, diye düşünüyordu. Nighthawk sonunda rahatladı, çantasını alıp matarayı çıkardı. Green'e uzattı.</p>

  <p>"Sinir bozucu olmak istemiyorum, ama daha ne kadar yürümek zorundayız?" diye sordu ılık sudan bir yudum içerken.</p>

  <p>Nighthawk ağaç sıralarını işaret etti. "Şu tarafa yüz metre kadar daha yürüdük mü bizi göle götürecek olan avcı yoluna varacağız."</p>

  <p>"Nereden biliyorsun?"</p>

  <p>Ben burnuna dokundu. "Önemli bir şey değil. Suyun kokusunu takip ediyorum. Bir dene."</p>

  <p>Green bir iki kez burnunu çektikten sonra çam kokusuyla karışan balık ve belli belirsiz çürümüş bitki kokusunu aldı. Nighthawk biraz su içip matarayı çantasına geri koydu. Sesini alçaltarak, "Buradan itibaren çok dikkatli olmalıyız. El işaretleriyle anlaşalım."</p>

  <p>Green, ona tamam işareti yaptı tekrar yola koyuldular. Neredeyse o andan itibaren manzara değişmeye başladı. Ayaklarının altındaki kumlar incelirken ağaçlar kısalıp incelmeye başladı. Ağaçların altındaki bitkiler kalınlaşmıştı. Giysilerine dalan dikenleri iterek kendilerine yol açmak zorunda kalıyorlardı.</p>

  <p>Ağaçların arasındaki açıklıktan ışık huzmeleri içeri süzülüyordu. Derken birdenbire su parıltısını gördüler. Nighthawk'ın işaretiyle ellerinin ve dizlerinin üstüne çöküp gölün kıyısına kadar yürüdüler.</p>

  <p>Bir an sonra Nighthawk ayağa kalkıp peşinde Green'le suyun kenarına gitti. Eski bir Cessna deniz uçağı sarsak iskeleye bağlanmıştı. Nighthawk uçağı inceleyip sıradışı bir şey bulamadı. Motor kapağını açıp motoru görünce şaşkınlıkla yutkundu.</p>

  <p>"Josh, şuna bak!"</p>

  <p>Green motora baktı. "Birisi baltayla parçalamış gibi."</p>

  <p>Hortumlar ve bağlantılar kesildikleri yerde sallanıyordu. Motorun bazı yerleri sert darbeler sonucu zedelenmişti.</p>

  <p>"Bu yüzden kimse buradan uçamıyor," dedi Nighthawk. Yüzer uçak rıhtımına gelen yolu işaret etti. "Bu yol köye gidiyor."</p>

  <p>Birkaç dakika içinde açık bir alanın kıyısına yanaşıyorlardı. Nighthawk durmaları için elini kaldırdı. Sonra çömelerek keskin gözleriyle çalıların arasından baktı. "Burada kimse yok," dedi sonunda.</p>

  <p>"Emin misin?"</p>

  <p>"Ne yazık ki evet," dedi Nighthawk. Korkmadan açık alana çıktı, Green tereddütle onu takip etti.</p>

  <p>Köyde çoğu verandalı, sağlam görünüşlü bir düzine kadar kütük ev vardı. Yaklaşık küçük bir kasabanın ana caddesi genişliğindeki bastırılmış toprak yolun iki yanına yapılmıştı evler. Üzerinde market yazılı yapı da evlere eşlik ediyordu. Green ön kapıdan heran birinin fırlamasını bekliyordu, ama evdeki köyler de dükkân da mezar kadar sessizdi.</p>

  <p>"Burası benim evim, annem, babam ve kız kardeşim yaşıyordu." En büyük evlerden birinin önünde duruyordu. Verandaya çıkıp içeri girdi. Birkaç dakika içinde başını sallayarak dışarı çıktı. "Kimse yok. Her şey yerli yerinde. Sanki bir dakikalığına dışarı çıkmışlar gibi."</p>

  <p>"Ben de birkaç eve baktım," dedi Green. "Aynı şey oralar için de geçerli. Kaç kişi yaşıyordu burada?"</p>

  <p>"Kırk kadar."</p>

  <p>"Nereye gitmiş olabilirler?"</p>

  <p>Nighthawk birkaç metre ötedeki gölün kıyısına gitti. Durup dalgaların sessiz şapırtısını dinledi. Birkaç dakika sonra karşı kıyıyı işaret etti. "Belki o tarafa."</p>

  <p>Green gözlerini kısarak gölün karşısına baktı. "Bundan nasıl emin olabilirsin?"</p>

  <p>"Annem gölün karşısında garip şeyler olduğunu yazıyordu. Bunu kontrol etmeliyiz."</p>

  <p>"Ne tür garip şeyler?"</p>

  <p>"Büyük helikopterler gece gündüz gelip malzeme getiriyormuş. Köyün erkekleri araştırmak için gittiklerinde nöbetçiler tarafından kovulmuşlar. Sonra bir gün silahlı bazı adamlar köye gelip etrafa bakınmış. Kimseye zarar vermemişler, ama annem geri geleceklerini düşünmüş."</p>

  <p>"Yetkililere gitmek daha iyi olmaz mıydı? Uçakla birini gönderebilirlerdi."</p>

  <p>"Buna zaman olduğunu sanmıyorum," dedi Nighthawk. "Mektubu iki hafta önceydi. Üstelik havadaki tehlikeyi ve ölümü hissedebiliyorum."</p>

  <p>Green ürperdi. Hiç bilmediği bir yerdeydi ve kendisini dışarı çıkarabilecek tek insan ipe sapa gelmez şeyler söylüyordu.</p>

  <p>Arkadaşının gerginliğini hisseden Nighthawk gülümseyerek, "Merak etmeyin, yerli gibi davranmayacağım. Polis iyi bir öneriydi. Ama önce ortalığı kontrol etsek daha iyi olur. Hadi gel," dedi. Birkaç dakika önce tırmandıkları tepeye geri döndüler. Doğal bir kaya çıkıntısının üstüne geldiler. Nighthawk açıklığı kaplayan bazı dalları çekti. Huş ağacı kabuğundan yapılma ters dönmüş basit bir kano vardı. Nighthawk elini sevgi dolu bir şekilde parlak yüzeye sürdü.</p>

  <p>"Bunu kendim yaptım. Yalnızca geleneksel malzemeleri ve teknikleri kullandım."</p>

  <p>"Çok güzel," dedi Green. "Mohikanların Sonuncusu"ndan çıkma gibi."</p>

  <p>"Daha da iyisi. Gölün her yerinde gezdim bununla."</p>

  <p>Kanoyu sahile çekip bifteklerini yediler, güneşin batmasını beklemeye başladılar.</p>

  <p>Akşam karanlığı yaklaşırken paketlerini kanoya yüklediler, kanoyu suya itip kürek çekmeye başladılar. Onlar kıyıya yaklaşana kadar gece çökmüştü. Kano sudaki sert bir şeye çarpınca durmak zorunda kaldılar.</p>

  <p>Nighthawk bir kayaya çarptıklarını düşünerek durdu. "Metal bir kafes gibi. Yem kutusu sanki." Keskin gözleriyle suyu taradı. "Su bunlarla dolu. Balık kokusu alıyorum, hem de bir sürü. Bir tür balık üretme istasyonu olabilir."</p>

  <p>Yüzer barikatta bir boşluk bulup kanoyu karaya doğru çevirdiler. Metal kafeslerdeki bir şey kıpırdanıp suyu şapırdatarak Nighthawk'in balık yetiştirme istasyonuyla ilgili teorisini doğruladı. En sonunda yüzer rıhtımın dış ucuna geldiler. Bir seri iskeleye bağlanmış jetskiler ve motorlu tekneler gözlerine çarptı. Küçük bir su aracının yanında büyük bir katamaran vardı. Nighthawk ortada uzanan taşıyıcı bandın balık üretme operasyonuyla ilgili olduğunu düşündü.</p>

  <p>"Bir fikrim var," dedi Green. Sistematik bir şekilde çalışarak jetskilerin ve teknelerin anahtarlarını alıp suya attı. Kanoyu teknelerin arasına sıkıştırıp onlardan ödünç aldığı bir brandayla örttü.</p>

  <p>Rıhtımın kıyıyla birleştiği yer içeriye uzanan bir asfalt şeklinde devam ediyordu. Nighthawk ve Green ormanın içinden yürümeye karar verdi. Birkaç dakika yürüdükten sonra, sanki büyük bir buldozer ormanda kendine yol açmış gibi geniş toprak bir yolla karşılaştılar. Bu yolu izleyerek dev depo binasının arkasında düzgün bir sıra halinde uzanan kamyon ve toprak taşıma makinelerini buldular. Sundurmayı bir kalkan gibi kullanarak köşeden baktıklarında ormanda açılmış meydanın kenarında olduklarını gördüler. Açık alan portatif halojen lambalarla aydınlatılmıştı. Mekanik kürekler toprağı düzeltmişti. Büyük yol-inşa makineleri asfaltın üzerinde bekliyordu. Küreklerini kuşanmış çalışma ekipleri sıcak asfaltı silindirle düzleştirilecek şekilde hazırlıyordu.</p>

  <p>"Şimdi ne yapıyoruz, profesör?" diye sordu Nighthawk.</p>

  <p>"Günün ışımasına ne kadar var?"</p>

  <p>"İlk ışıklara kadar beş saat var. Ondan önce göle dönmek akıllıca olur."</p>

  <p>Green sırtını ağaca yaslayarak oturdu. "O zamana kadar neler olduğuna bakalım. İlk nöbeti ben alırım." Gece yarısından kısa bir süre sonra Ben nöbeti aldı. Green yere uzanıp gözlerini kapadı. Açık alan dinlenen birkaç adam haricinde boştu artık. Nighthawk gözlerini kırpıştırdı, sonra uzanıp Green'in omzunu dürttü.</p>

  <p>"Ah, Josh..."</p>

  <p>Green doğrulup meydana doğru baktı. "Neler olu..."</p>

  <p>Meydanın ötesinde, yalnızca ormanın olduğu yerde dev kubbe biçiminde bir yapı vardı. Benekli yüzeyi mavimsi beyaz bir şekilde parıldıyordu.</p>

  <p>"Bu şey de ne?" diye fısıldadı Ben. "Ve buraya ne zaman geldi?"</p>

  <p>"Benden önce davrandın," dedi Green.</p>

  <p>"Belki bir oteldir."</p>

  <p>"Hayır," dedi Green. "Çok işlevsel görünüyor. Sen böyle bir yerde kalır mıydın?"</p>

  <p>"Ben kütüklerden yapılma bir kulübede büyüdüm. Ondan büyük her yer benim için oteldir."</p>

  <p>"Memleketine saygısızlık etmek istemiyorum ama burada balıkçı ve avcı sürüleri görebiliyor musun? Bu şey Las Vegas'taymış gibi görünüyor."</p>

  <p>"Kuzey Kutbu'ndan söz ediyorum, dostum. Aşırı büyük bir Eskimo evine benziyor."</p>

  <p>Green, kubbenin National Geographic'de gördüğü Eskimo barınaklarıyla aynı hatlara sahip olduğunu kabul etmek zorundaydı. Ama yüzeyi sert metal yerine şeffaf plastik malzemeden yapılmış gibi görünüyordu. Dev hangar kapıları kubbenin alt kısmına yerleştirilmişti ve meydan olarak inşa edilmiş açık alana bakıyordu.</p>

  <p>Onlar seyrederken yeni faaliyetlere dair belirtiler ortaya çıktı. Meydan yeniden kalabalıklaşmaya başlamıştı. İnşaat ekibi daha fazla silahlı adamla geri dönmüştü ve hepsi karanlık gökyüzüne bakıyordu.</p>

  <p>Kısa süre sonra yukarıda motor sesleri gelmeye başladı. Dev bir nesne karanlık gökyüzünü kaplayıp yıldızları örttü.</p>

  <p>"Kubbeye bak," dedi Nighthawk.</p>

  <p>Yapının tepesinde dikey bir yarık belirmişti. Yarık genişledi ve kubbenin üst yarısı bir portakal gibi geriye doğru açıldı. Kubbenin içinden ışıklar yükseliyor, dev torpido biçimindeki gümüş rengi nesneyi aydınlatıyordu. Nesne geniş açıklığın tam üstüne gelene kadar hareketini sürdürdü.</p>

  <p>"İkimiz de yanılmışız," dedi Nighthawk. "Las Vegas otelimiz bir zeplin hangarıymış."</p>

  <p>Green dev geminin hatlarını inceliyordu. "Hindenburg'la ilgili şu eski haberi gördün mü? Hani şu 1930'larda yanan büyük Alman zeplini."</p>

  <p>"Ama öyle bir şeyin burda işi ne?"</p>

  <p>"Galiba yakında öğreneceğiz," dedi Green.</p>

  <p>Alçalan hava taşıtı yerdeki yapının içine girdi, kubbenin parçaları kapanarak birbirine kenetlendi ve yine o eski kubbe görünümünü kazandı. Kısa süre sonra meydana bakan kapılar açıldı ve bir grup adam kubbeli yapıdan dışarı çıktı. Siyah üniformalar giymişlerdi ve hepsi esmer, koyu renk tenli adamlardı bunlar. Hepsi, boğaya benzer kafası güçlü omuzları üzerine oturtulmuş bir adamın etrafına toplanmışlardı.</p>

  <p>Adam meydanın kenarına yürüyüp çalışmaları inceledi. Nighthawk daha önce çalışanlara pek dikkat etmemişti. Ama şimdi bu adamların üniformalı adamların tersine kot pantolon ve gömlek giydiklerini, silahlı muhafızların da onları gözetlediğini fark ediyordu.</p>

  <p>"Oh kahretsin!" diye fısıldadı.</p>

  <p>"Ne oldu?"</p>

  <p>"Bu adamlar benim köyümden. Şu babam ve kardeşim. Annemi ve diğer kadınları göremiyorum."</p>

  <p>Lider teftiş turuna devam ederek meydanın etrafında yürüdü. İşçilere gözcülük eden adamlar liderin yürüyüşünü seyrediyorlardı. Onların dikkatsizliğinden yararlanan bir işçi ormana doğru geriledi.</p>

  <p>Sonra küreğini atıp özgürlüğüne koştu. Koşmasındaki hafif aksama Nighthawk'a tanıdık geldi.</p>

  <p>"Bu kuzenim," dedi. "Koşmasından tanıdım. Çocukken ayağını çok kötü incitmişti."</p>

  <p>Muhafızlardan biri arkaya bakınca kaçan adamı gördü. Ateş etmek için tüfeğini kaldırdı, ama boğa kafalı adamın emriyle indirdi. Alet yığınının yanına gidip keskin uçlu metal bir mızrak aldı. İki eliyle sıkıca tutup cirit atıcısı gibi geri çekildi, sonra güçlü bedeninin bütün gücüyle fırlattı.</p>

  <p>Mızrak havada metalik bir füze gibi uçtu. Yüksek bir kavis çizip kaçağın ilerisine gidecek şekilde ustaca atılmıştı, böylece tam zamanında adamın iki kürek kemiğinin ortasına saplandı. Adam bir koleksiyon kitabındaki kelebek gibi yere yapıştı. O zamana kadar lider çoktan sırtını dönmüş, kaçağın yere düştüğünü bile görmemişti.</p>

  <p>Bütün olanlar -kuzeninin kaçma girişimi ve öldürülüşü- yalnızca birkaç saniye sürmüştü. Nighthawk donmuş bir şekilde seyrediyordu, ama birden ileri atılıp Green'in onu tutma çabalarına rağmen gizlendikleri yerden çıkıp kuzeninin cesedine doğru koştu.</p>

  <p>Green genç kızılderilinin peşinden koşup onu yere yıktı. Hemen ayağa kalkarak Nighthawk'i yakasından tutarak ayağa kaldırmaya çalıştı. Parlak ışıklar altında rahatça görülüyorlardı artık. Nighthawk üzerlerine doğrultulmuş silahları görünce içgüdülerine hâkim oldu.</p>

  <p>Green'le birlikte ormana daldı. Arkalarından ateş açılınca Green yere düştü. Nighthawk durup arkadaşına yardım etmeye gitti, ama mermi başının arkasından girip kafatasını parçalamıştı. Nighthawk dönüp koşmaya başladı. Ayaklarının etrafında toprak gayzerleri oluşuyordu. Dal ve yaprak yağmuru altında ağaçların arasından hızla koşarak gölün kenarına geldi.</p>

  <p>Jetskileri görünce Green'in bir anahtarı kendilerine saklamış olmalarını diledi. Belindeki bıçağı çıkarıp halatları kesti. Bir aracı suda olabildiğince uzağa itip kanonun üzerindeki brandayı kaldırdı, suya itip hızla kürek çekmeye başladı. Rıhtım alanından ateş başladığında suda açıktaydı. Nişancılar ateş ediyor, mermileri suya çarpıyordu.</p>

  <p>Kano menzil dışına çıkana dek gölün karşı kıyısına doğru ilerledi. Nighthawk bütün gücüyle kürek çekiyordu. Bir kez karşı kıyıya ulaştıktan sonra ormanda kendini kaybettirirdi. En minik ışık lekesini bile yakalayıp büyüten su hiçbir zaman tam olarak karanlık olmazdı. Ama şimdi etrafındaki göl parlak bir kimyasalla doluymuş gibi parlıyordu. Dönüp bakınca ışığın sudan gelmediğini, bir yansıma olduğunu fark etti.</p>

  <p>Arkasında geniş bir ışık huzmesi gökyüzüne doğru yükseliyordu. Kubbe açılıyordu. Zeplin yavaşça yukarı doğru yükseliyordu. Ağaçların birkaç yüz metre yukarısına yükseldikten sonra göle doğru döndü. Aşağıdaki ürkütücü ışıkla aydınlanan zeplin zamanla unutulmuş bir efsaneden fırlayıp gelmiş intikam peşindeki bir canavara benziyordu. Araç düz bir çizgi halinde ilerlemek yerine keskin bir dönüş yapıp kıyı boyunca ilerlemeye başladı. Altından ışık huzmeleri yayılıyor, gölün yüzeyini tarıyordu.</p>

  <p>Zeplin ilk geçişini yaptıktan sonra paralel bir çizgi üzerinden geri döndü. Gölün üzerinde rasgele arama yapmak yerine çim biçer gibi metodik bir yol izliyordu. Nighthawk bütün gücüyle kürek çekiyordu, ama arama ışıklarının gölün yüzeyindeki kanoyu bulması an meselesiydi.</p>

  <p>Zeplin bir dönüş daha yaparak kendisini doğruca kanonun üzerine getirecek hattı takip etmeye başladı. Yeri belirlendikten sonra kano çok kolay bir hedef olacaktı. Nighthawk yalnızca bir seçeneği olduğunu biliyordu. Bıçağını çıkarıp kanonun dibinde bir delik açtı. Soğuk su içeri dolup beline kadar yükseldi. Su boynuna ulaştığında zeplin neredeyse başının tam üstündeydi. Makinelerinin boğuk sesi bütün diğer sesleri bastırıyordu.</p>

  <p>Nighthawk başını suya sokup dibe gömülmesini engellemek için kanoya tutundu. Tepesindeki su hareketli ışıklar yüzünden aydınlandı, ardından tekrar karardı. Aşağıda olabildiğince uzun süre kaldı, sonra nefes almak için yukarı çıktı.</p>

  <p>Zeplin yeni bir geçiş için tekrar gelmişti. Nighthawk makinelerin homurtusuna karışan başka bir ses daha duydu. Jetskilerin homurtusuydu bu. Birisinin yedek anahtarları vardı galiba. Nighthawk çaprazlama, köyden uzağa doğru yüzdü.</p>

  <p>Dakikalar sonra jetskiler doğruca boş köye doğru giderken ışıkları hızla suyun üstünde sekiyordu. Nighthawk ayağının altında yumuşak çamuru hissedene kadar yüzmeye devam etti. Yorgunluktan bitmiş durumda sürünerek kıyıya çıktı, ama yalnızca gömleğindeki suyu sıkacak kadar bir süre için dinlendi.</p>

  <p>Sahil boyunca ışıklar üzerine geliyordu.</p>

  <p>Nighthawk gölün karşısına doğru son bir kez üzüntüyle baktı, ıslak bir hayalet gibi ormana girdi.</p>
</body>
</html>
