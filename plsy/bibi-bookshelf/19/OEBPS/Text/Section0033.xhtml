<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 id="sigil_toc_id_30" style="margin-bottom:0cm;margin-bottom:.0001pt;text-align:justify"><a name="_Toc356509009">29</a></h2>

  <p>Konferans salonundaki dev video ekranı bir saniye için maviye bulandı, ardından görüntü belirdi. Ağın içinde gümüşi-beyaz pulların parıltısı göze çarpıyor, Mike Neal bağırıyordu. "Bekleyin çocuklar, canlı bir tane yakaladık!" Güverteye çarpan balığın bulanık görüntüsü ve oltayı ikiye ayıran dişli ağzın yakın çekimi ekrana geldi. Az sonra kafasına sopa vurarak bayıltılırken Troutların arka plandaki şaşkın sesleri duyuldu.</p>

  <p>Paul Trout uzaktan kumandayı alıp resmi dondurdu. Işıklar yandı, canlı, komutan edasında bir ses duyuldu. "Jaws'a çok güçlü bir rakip çıkmış gibi."</p>

  <p>NUMA'nın ardındaki itici güç Amiral Sandecker uzun konferans masasında oturuyordu. Elindeki kalın purodan yayılan dumanlar başının etrafında pembe bir bulut oluşturmuştu.</p>

  <p>"Ekrandaki bu şeyin kendine has bir sınıfı var, amiral," dedi, Austin, Zavala ve Rudi'yle birlikte masada oturan Gamay. "Büyük beyaz köpekbalığı karnı açken veya avlandığında saldırır. Bizim şu anda bakmakta olduğumuz yaratık ise yalnızca kötü ruhlu."</p>

  <p>Sandecker yoğun bir duman üfleyip masanın etrafındakilere baktı. "Kayıtlardaki en kısa canavar filmiyle dikkatimi çekmeyi başardığınıza göre lütfen bana neler olduğunu ve bu yaratığın Paul'ün bileğindeki alçıyla ne ilgisi olduğunu söyleyin."</p>

  <p>Gamay ve Paul sırayla söz alarak Oceanus balık işleme tesisinden McGill'de konuştukları genetikçiye kadar bütün Kanada maceralarını anlattılar.</p>

  <p>Austin araya girdi. "Frederick Barker mı dediniz?"</p>

  <p>"Evet," dedi Gamay. "Onu tanıyor musun?"</p>

  <p>"Şöyle bir tanıştık. Adamları dün gece beni öldürmeye çalıştılar."</p>

  <p>Austin, Barker'la tanışmasını ve Mall boyunca yaptığı kızak yarışını kısaca anlattı.</p>

  <p>"Tebrikler, Kurt. Neden olduğun trafik kargaşası Washington Posfun birinci sayfasındaydı." Sandecker düşünceli bir şekilde durdu. "Bu hikâyeyi anlayıp anlamadığıma bir bakalım Oceanus'un, dikkatleri, başkalaşım geçirmiş bir balığı üretmekte olan Barker adlı bir adamın idaresindeki gizli bir projeden uzaklaştırmak için Faroe sularında iki gemiyi batırma işini yönettiğine inanıyorsunuz." Ekranı işaret etti. "Paul ve Gamay'ın Kanada'da rastladığı türden bir balık bu. Ve düzenbaz bir Eskimo kabilesinin insanları Faroe, Kopenhag ve Washington'da seni öldürmeye çalıştı."</p>

  <p>"Birisi söyleyince kulağa inanılmaz geliyor," dedi Austin başını iki yana sallayarak.</p>

  <p>"Baron Munchausen daha iyi bir hikâye anlatamazdı. Bereket versin, Paul ve Gamay bu katil Eskimoların varlığını doğruluyor." Gunn'a döndü. "Sen bu fantastik hikayeden ne çıkarıyorsun Rudi?"</p>

  <p>"Buna yanıt vermeden önce Gamay'a bu suni olarak başkalaşım geçirmiş süper balıklar denizlere açılıp üremeye başlarlarsa ne olacağını sormak istiyorum."</p>

  <p>"Barker'ın meslektaşı Throckmorton'a göre yeterli sayıya ulaşırlarsa biyolojik saatli bomba yaratabilirlermiş," dedi Gamay. "Birkaç nesil içinde doğal balıkların yerini alabilirlermiş."</p>

  <p>"Bunun nesi kötü?" dedi Sandecker şeytanın avukatlığını üstlenerek. "Balıkçılar bir sürü küçük balık yerine birkaç tane iri balık yakalarlar."</p>

  <p>"Doğru, ama uzun dönemli etkileri bilmiyoruz. Ya bu Frankeştayn balıkların insanlar için zararlı bir özellikleri varsa? Ya bu süper balıklar doğal ortamda yaşayamazlarsa? O zaman elimizde ne doğal türler, ne de başkalaşım geçirenler kalır. Okyanus sistemi altüst olur. Balıkçılar, balık ürünleri üreticileri ve dağıtımcılar işsiz kalır. Beslenme için balık proteinine dayanan bütün toplumlar bozulur. Sanayi ülkeleri de zarar görür."</p>

  <p>"Bu oldukça kasvetli bir tahmin," dedi Sandecker.</p>

  <p>"Değerlendirmelerimde muhafazakâr davranıyorum. Bilinmeyen pek çok faktör var. Yirmi beşten fazla türün genetik değişim için hedef alındığını biliyoruz. Denize kaçmaları tahmin edilemeyen boyutlarda trajediye yol açabilir."</p>

  <p>"Burdaki canavarın araştırma laboratuvarından denize kaçtığını var sayıyoruz," dedi Rudi. "Bu ve bunun gibi balıkların denize bilerek salıverildiklerini bir düşünün."</p>

  <p>Gamay bir çift boynuzu çıkmış gibi baktı Gunn'a. "Neden biri bütün türleri tehlikeye atmak istesin ki? Bu korkunç bir şey olur."</p>

  <p>Gunn başını iki yana salladı. "Herkes için değil."</p>

  <p>"Ne demek istiyorsun?" diye sordu Sandecker.</p>

  <p>"Balıklar denizden yok olacak, Oceanus'un tanklarından değil. Oceanus kendi balık genleri için uluslararası patentler alıyor. Türler Oceanus DNA bankalarında saklanacak."</p>

  <p>"Çok zekice, Rudi," dedi Sandecker. "Oceanus dünyanın en önemli protein kaynağı üzerinde tekel olacak."</p>

  <p>''Böyle bir tekelin değeri milyarlar olabilir."</p>

  <p>"Bu iş paranın ötesinde," dedi Sandecker. "Balık proteini dünyanın büyük bir bölümü için en önemli besin kaynağı. Yiyecek güçtür."</p>

  <p>"Bu Oceanus'un neden bu kadar şiddet meraklısı olduğunu açıklıyor," dedi Austin. "Dünya okyanuslarının içini boşaltacakları duyulsa halkın tepkisi bunaltıcı olur."</p>

  <p>"Kulağa mantıklı geliyor," dedi Gunn. "Dünyanın her yerine biyobalık üretme çiftlikleri kurarsın. Kısa süre içinde en önemli balık dölleme alanlarını görebilirsin."</p>

  <p>"Fazla balığa gerek de olmaz," dedi Gamay. "Serbest bırakılan her erkek biyobalık düzinelerce dişiyi dölleyebilir. Ama açık denizlere balık dökmenin yasadışı bir yanı olmadığını belirtmek isterim."</p>

  <p>"İki geminin batırılmasından ve kirli küçük sırlarını örtbas etmek için işledikleri birkaç cinayetten sorumlular," dedi Austin. "Bütün bir kızılderili köyünü esir tutuyorlar. Son duyduğumda cinayet ve adam kaçırma suçtu."</p>

  <p>Ama cinayetleri ve diğer suçları Oceanus'a yükleyemeyeceğimize göre dikkatli ilerlemeliyiz, dedi Sandecker. "Normal kanallardan hareket edemeyiz. Kanada Hükümeti bile eylemimizden haberdar olmamalı. Oceanus kanunun gücünü bize karşı kullanabilir. Özel Görevler Ekibi resmi denetimlerden uzak görevler için kuruldu, bu yüzden planımızı uygulamak için mükemmel bir araç olacak."</p>

  <p>"Bir planımız olduğunu bilmiyordum," dedi Zavala.</p>

  <p>"Bana göre çok açık," dedi amiral. "Oceanus'u ve kanlı planlarını onların tarzıyla bir korsan gibi havaya uçuracağız. Ama bunun kolay olmayacağının farkındayım. Nighthawk'in ailesi ve akrabalarının hayatı tehlikeye girebilir. Hatta bizim sahneye çıkmamız Oceanus'un acele hareket etmesine neden olabilir."</p>

  <p>"Göz önüne almamız gereken başka bir faktör daha var," dedi Austin. "Marcus Ryan DN'ni bu işin içine katmada kararlı. Planımızı ve esirlerin hayatını tehlikeye atabilir."</p>

  <p>"Anlaştık," dedi Sandecker. "Hemen harekete geçmeliyiz. Bu işin tam kalbine, Kanada ormanlarındaki tesise bir darbe indireceğiz. Kurt, bu genç kızılderili sana köyün nerede olduğunu söyledi mi?"</p>

  <p>"Ryan onu durdurdu. Ben düş kırıklığına uğramış görünüyordu, onu bulmaya çalışacağım."</p>

  <p>"O kadar uzun bekleyemeyiz." Sandecker'ın bakışları konuşmalar sırasında sessizce içeri süzülüp yerine oturan dağınık görünüşlü adama gitti. "Hiram, bizim için bir şey var mı elinde?"</p>

  <p>Hiram Yeager NUMA binasının onuncu katının tamamını kaplayan geniş bilgisayar ağının idarecisiydi. Merkez okyanuslarla ilgili tek bir çatı altında toplanabilen en geniş dijital verileri işleyip depoluyordu. Bu inanılmaz bilgi-toplama güç gösterisinin ardındaki beyin, Levi pantolon ve bembeyaz gömleğin üstüne ceketten oluşan her zamanki standart üniformasını giymişti. Ayaklarında Boot Hill'den gelmiş gibi görünen kovboy çizmeleri vardı. Uzun saçları atkuyruğu yapılmıştı, gri gözleri tel çerçeveli büyükanne gözlüklerinin ardından bakıyordu dünyaya.</p>

  <p>"Rudi, ani balık ölümlerinin yaşandığı yerlerin bir listesini çıkarıp çıkaramayacağımı ve civarda balık işleme tesislerinin veya balık çiftliklerinin olup olmadığını araştırmamı istedi benden."</p>

  <p>"Bu toplantıya data merkezinde devam etmemizi ister misin?" diye sordu Sandecker.</p>

  <p>Yeager'in çocuksu yüzü heyecanla aydınlandı. "Olduğunuz yerde kalın. Portatif Max'in bir gösterisini görmek üzeresiniz."</p>

  <p>Sandecker yüzünü buruşturdu. Adamlarını harekete geçirmek için sabırsızlanıyordu ve Yeager'in deneyleriyle değil, yalnızca sonuçlarıyla ilgiliydi. Ama bilgisayar dehasına karşı duyduğu saygı, karakteristiği olmayan bir şekilde sabırlı davranmasını sağlıyordu. Aynı sabrı Yeager'in NUMA'nın kılık kıyafet kanununa uymamasını görmezden gelişinde görmek de mümkündü.</p>

  <p>Yeager dizüstü bilgisayarında çeşitli bağlantılar yapıp video ekranına aktardı. ON düğmesine bastı. Sıradan bir sunum bekleyenler Hiram Yeager'i tanımıyor demekti. Video ekranında bir kadın görüntüsü belirdi. Gözleri sarımsı kahverengi, saçları parlak kumraldı. Omuzları ilk göğüs çizgisine kadar açıktı.</p>

  <p>Ekrandaki bu güzel kadının yapay zekâ sistemi, hayal edilebilecek en karmaşık elektronik devrenin son ürünü olduğuna inanmak çok zordu. Yeager kendi sesini kaydedip kadınsı bir ton vermek için dijital olarak değiştirmiş ve kendi karısının yüzünü sisteme programlamıştı. Bilgisayarı Max başarılı bir ressam olan karısı kadar hırçın ve huysuzdu.</p>

  <p>Yeager data merkezinde dev bir konsola oturmuş, Max dev bir ekrana üç boyutlu olarak aktarılmıştı. "Portatif Max'le soru sormak için data merkezine gelmenize gerek yok. Dizüstü bilgisayar ana bilgisayara bağlı, bu yüzden onu nereye gidersem gideyim yanımda götürebiliyorum. Değil mi Max?"</p>

  <p>Normalde Max açılış sorusuna çarpıcı bir gülümsemeyle karşılık verirdi, ama ekranda görünen yüz limon yiyor gibiydi. Yeager bağlantıları kurcalayıp tekrar denedi. "Max, iyi misin?"</p>

  <p>Max'in gözleri ekranın dibine baktı. "Kendimi biraz... keyifsiz hissediyorum."</p>

  <p>"Buradan iyi görünüyorsun," dedi Yeager.</p>

  <p>"İyi mi?"</p>

  <p>"Hayır, harika görünüyorsun."</p>

  <p>Sandecker'ın sabrı taştı. "Belki genç bayana bir buket gül göndersen iyi olur."</p>

  <p>"Bende her zaman işe yarar," dedi Zavala.</p>

  <p>Sandecker ona sert bir bakış fırlattı. "Geniş deneyimlerinden faydalanmamızı sağladığın için teşekkürler, Joe. Eminim bunları hatıralarına ekleyebilirsin. Hiram, başlar mısın lütfen?"</p>

  <p>Max gülümsedi. "Merhaba, Amiral Sandecker."</p>

  <p>"Merhaba Max. Harika göründüğünü söylerken Hiram haklıydı. Ama sanırım bu Portatif Max deneyini bir kenara bırakmalıyız. Gelecekte seni data merkezinde ziyaret edeceğiz."</p>

  <p>"Anlayışınız için teşekkürler, amiral. Sizin için ne yapabilirim?"</p>

  <p>"Lütfen Hiram'ın istediği verileri çıkar."</p>

  <p>Yüz hemen ekrandan kayboldu. Yerine bir dünya haritası geldi. Max'in sesi duyuldu. "Bu harita su ziraatı tesislerinin yakınlarında balık ölümlerinin gerçekleştiği yerleri gösteriyor. Her noktanın özelliklerini verebilirim."</p>

  <p>"Şimdilik zahmet etme. Lütfen bize Oceanus'un sahip olduğu noktaları göster."</p>

  <p>Halkaların bir kısmı yok oldu, ama büyük bir bölümü kalmaya devam etti.</p>

  <p>"Şimdi Kanada'ya git," dedi Sandecker.</p>

  <p>Resim Cape Breton'a odaklandı.</p>

  <p>"Bingo!" dedi Paul Trout. "Gamay ve benim Oceanus'la karşılaştığımız yer."</p>

  <p>"Max, Oceanus tesisiyle en yakındaki göl arasında düz bir hat çizebilir misin?" dedi Austin.</p>

  <p>Harita sahildeki tesisle içeride gölü birleştiren bir çizgi çizdi. Ama göl çok küçük ve medeniyete çok yakındı. Birkaç denemeden sonra Max tesisi Nighthawk'in tanımına uyacak kadar büyük ve uzak bir gölle birleştirdi.</p>

  <p>"Bu bölgede bir uydu fotoğrafı çekebiliriz, ama içgüdülerim burası olduğunu söylüyor," dedi Austin.</p>

  <p>"Teşekkürler, Max. Artık kapanabilirsin," dedi Sandecker.</p>

  <p>Ekran karardı. Halinden memnun olduğu çok açık olan Sandecker Zavala'ya döndü. "İşte bir kadınla böyle baş edilir." Yüzü ciddileşti. "Sanırım harekete geçme zamanı geldi."</p>

  <p>Zavala elini kaldırıp boğazını temizledi.</p>

  <p>"Burası oldukça engebeli bir arazi. Bu adamları bulduğumuzu var saysak bile öylece üstlerine mi atılacağız?"</p>

  <p>Sandecker bu soru kendisini şaşırtmış gibi baktı. "Önerilere açığım."</p>

  <p>"Benim bir önerim var. Kanada Atlı Polis Kuvveti'ni arayalım."</p>

  <p>"Eminim onların yardımı olmadan halledebilirsin." Sandecker bir timsah gülüşüyle düzgün dişlerini gösterdi. "Bunun için tam özgürlüğe sahipsin."</p>

  <p>"Atlıları çağırmayı tercih ederim," dedi Zavala. "Eğer meşgullerse Özel Güçler'den bir grup da olabilir."</p>

  <p>"Endişeli olduğu için Joe'yu suçlayamam," dedi Austin ortağının yardımına koşarak. "Troutlar ve benim bildiğimiz gibi Oceanus önce ateş açıp sonra soru soruyor."</p>

  <p>"Kanada silahlı kuvvetlerini veya polisini dahil etmek için gerekli olan bürokratik işlemler çok vakit alır. Özel Güçlerin Kanada bölgesine geçmesi içinse başkanlık yetkisine ihtiyacımız olur. Bunun olacağını sanmıyorum."</p>

  <p>"Bu durumda bir önerim var," dedi Austin. Aguirrez'le yaptığı konuşmayı aktardı.</p>

  <p>Sandecker düşünceli bir şekilde purosunu üfledi. "Bir bakalım. NUMA'nın yabancı bir ülkede gerçekleştireceği görev için bir terörist olan ya da olmayan bu Bask'ın kaynaklarını kullanmak istiyorsun, öyle mi?"</p>

  <p>"ABD Denizcilerini veya Kanadalı Atlıları kullanamıyorsak sahip olduğumuz tek şey o olabilir."</p>

  <p>"Hımm," dedi Sandecker düşünceli bir şekilde. "Güvenilir biri mi?"</p>

  <p>"Kutsal emanetleri bulmak için ne gerekiyorsa yapacağına güvenilir. Bunun ötesinde hayatımı iki kez kurtarmasının dışında bir şey söyleyemem."</p>

  <p>Sandecker biçimli sakalını sıvazladı. Bask'ı kullanma fikri amiralin geleneksel olmayan tarafına hitap ediyordu, ama durumun kontrolünü elden kaçırmaktan korkuyordu. Öte yandan, Austin ve ekibine güveni tamdı.</p>

  <p>"Kendi sağduyunu kullan," dedi Sandecker.</p>

  <p>"Bir şey daha var," dedi Austin. Müze sergisinin bir gecede kapanmasını ve Senatör Graham'ın geçirdiği kazayı anlattı.</p>

  <p>"Ama ben Graham'ı iyi tanırım," dedi Sandecker.</p>

  <p>Gunn başıyla onayladı. "Tahmin edin bakalım, ticaret komitesi son zamanlarda neyle ilgileniyor? Biyobalıkların Birleşik Devletler'e gönderilmesine izin veren boşlukları kapamaya çalışan bir yasal düzenlemeyle."</p>

  <p>"Ne tesadüf, değil mi?" dedi Austin. "Özellikle de kazanın Oceanus'un düzenlediği bir partiden evine dönerken olması."</p>

  <p>"Bu serginin suikast ekibi için titizlikle hazırlanmış bir paravan olduğunu mu söylüyorsun?" diye sordu Sandecker.</p>

  <p>"Her şey birbirine uyuyor. Graham yoldan çekilince o boşluklar belki de hiç doldurulmayacaktı."</p>

  <p>"Katılıyorum. Ortalıkta rüşvet olasılığını artıracak yeterince parti politikacısı var," dedi, Kongre hakkında pek olumlu şeyler düşünmeyen Sandecker.</p>

  <p>"Oceanus büyük bir engeli ortadan kaldırdı. Artık harekete geçmek üzere olduklarını düşünüyorum," dedi Austin.</p>

  <p>Sandecker ayağa kalkıp buz gibi mavi gözleriyle masanın etrafındakilere baktı. "O halde bizim harekete geçmemizin zamanı çoktan geldi."</p>

  <p>Austin ofisine döndüğünde, Faroe Adaları'nda Danimarkalılarla birlikte çalışan NUMA araştırma gemisi William Beebe'nin kaptanından bir mesaj kendisini bekliyordu. Hemen ara, diyen mesajda bir de telefon numarası vardı.</p>

  <p>"Bilmek istersin," diye düşündüm, dedi kaptan, Austin onu arayınca. "Burada bir kaza oldu. Jorgensen adlı Danimarkalı bilim adamıyla çalışan bir araştırma gemisi her nasılsa havaya uçtu. Profesör dahil sekiz kişi öldü."</p>

  <p>Austin, Jorgensen'in Oceanus tesisinin yakınlarında araştırmaya devam etmeyi planladığını unutmuştu. Profesörü dikkatli olması konusunda uyardığını şimdi hatırlıyordu.</p>

  <p>"Teşekkürler, kaptan," dedi. "Patlamaya neyin yol açtığına dair bir fikrin var mı?"</p>

  <p>"Gemiden kurtulan bir kadın patlamadan önce tepede bir helikopter gördüğünü söyledi, ama söyledikleri mantıksızdı. Hatta seni aramamız için ısrar eden de oydu. Profesörün konuğu olarak gemide bulunuyormuş galiba. Adı Pia bir şeydi."</p>

  <p>"Benim arkadaşım o. Sağlığı nasıl?"</p>

  <p>"Birkaç kemiği kırılmış, birkaç yanığı var. Ama doktorlar atlatacağını söylüyor. Sıkı bir kadına benziyor."</p>

  <p>"Öyledir. Ona bir mesaj verebilir misin?"</p>

  <p>"Tabi."</p>

  <p>"Kendini iyi hisseder etmez onu görmek için oraya geleceğimi söyle."</p>

  <p>"Söylerim."</p>

  <p>Austin kaptana teşekkür edip telefonu kapadı. Çenesi kasılarak boşluğa baktı. Mavi-yeşil gözlerinde çok sert bir ifade vardı. Jorgensen'in at gibi gülüşünü ve Pia'nın kibarlığını düşünüyordu. Barker, Toonook ya da adı her neyse hayatının hatasını yapmıştı. Profesörü öldürüp Pia'yı yaralayarak bu işi kişisel bir hale getirmişti.</p>
</body>
</html>
