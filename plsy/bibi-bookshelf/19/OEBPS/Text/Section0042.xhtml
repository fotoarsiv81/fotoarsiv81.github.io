<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 id="sigil_toc_id_39" style="margin-bottom:0cm;margin-bottom:.0001pt;text-align:justify"><a name="_Toc356509018">38</a></h2>

  <p>Katamaran çıkarma gemisi gibi geldi. Çakıl taşına sürtünen fiberglas gıcırtısıyla ikiz gövdenin bir kısmı karaya çıktı. Araç durur durmaz içindekiler aşağıya atlamaya başladı. İlk yere basan Ben Nighthawk'tı. Ardından Bask kardeşler ve DN ekibi geldi. Köylülerin de aşağıya inmelerine yardım ettikten sonra karanın iç kısımlarına doğru ilerlemeye başladılar. Yalnızca Ben ve Diego geride kaldı.</p>

  <p>Jesse Nighthawk dönüp bakınca oğlunun sahilde oyalandığını gördü. Diğer köylüleri ormana soktuktan sonra Ben'in yanına geldi.</p>

  <p>"Neden gelmiyorsun?" diye sordu yaşlı adam.</p>

  <p>"Bensiz gidin," diye yanıtladı Ben. "Diego'yla konuşuyordum. Yapmamız gereken bir iş var."</p>

  <p>"Ne demek istiyorsun? Ne tür bir iş?"</p>

  <p>Ben gölün karşısına baktı. "İntikam."</p>

  <p>"Geri dönemezsin. Çok tehlikeli."</p>

  <p>Konuşmayı dinleyen Diego, "Vurulan helikopter pilotu arkadaşımızdı. Ölümü karşılıksız kalamaz."</p>

  <p>"O insanlar benim kuzenimi öldürdüler," dedi Ben. "Arkadaşlarımı ve ailemi dövdüler. Güzel ormanımıza tecavüz ettiler."</p>

  <p>Jesse oğlunun gölgelerin içinde kalan yüzünü göremiyordu, ama sesindeki kararlılık şüphe götürmezdi. "Tamam o zaman," dedi üzgün bir şekilde. "Ben diğerlerini güvenli bir yere götüreyim."</p>

  <p>Peşinde Chuck Mercer ve Therri Weld'le birlikte Marcus Ryan göründü. "Neler oluyor?" diye sordu ciddi atmosferi hissederek.</p>

  <p>"Ben ve bu adam geri dönüyor," dedi Jesse. "Onları durdurmaya çalıştım. Kendilerini öldürtmek istiyorlar."</p>

  <p>Ben elini babasının omzuna koydu. "İstediğim son şey bu, baba. Diego adına konuşamam, ama ben en azından şu büyük sahte Eskimo evini yeryüzünden silmek istiyorum."</p>

  <p>Bu iki adam için zor bir iş. Yardıma ihtiyacınız var, dedi Ryan.</p>

  <p>"Teşekkürler, Marcus, iyi niyetli olduğunu biliyorum, ama diğerlerinin bizden daha fazla ihtiyacı var sana."</p>

  <p>"Skoru eşitlemek isteyen bir tek siz değilsiniz," dedi Ryan. Sesi yine çelik sertliğine bürünmüştü. "Barker Joshua'yı öldürdü ve gemimi batırdı. Şimdi de okyanusları öldürmek istiyor. Ona büyük bir borcum var. Gölün karşı kıyısındaki şu şey samandan kulübe değil. Üfleyip püfleyip yıkamazsınız onu."</p>

  <p>"Bunu biliyoruz. Bir yolunu bulacağız."</p>

  <p>"Deneme yanılma için zamanınız yok. O kubbeyi stratosfere nasıl göndereceğimizi biliyorum." Mercer'a döndü. "Konuştuğumuz şeyi hatırlıyor musun?"</p>

  <p>"Evet. Eğer bir şansımız olursa Barker'a bir eşek şakası yapmaya karar verdik."</p>

  <p>Eee, Ben, ne diyorsun? diye sordu Ryan. "Biz de var mıyız?"</p>

  <p>"Bu yalnız benim kararım değil." Diego'ya döndü.</p>

  <p>"Onlar çok kalabalık, bizimse sayımız çok az. Pablo bize katılamaz. Hayatta kalırsak çok şanslıyız demektir."</p>

  <p>Ben tereddüt etti. "Tamam, Marcus. Sen de varsın."</p>

  <p>Ryan'ın ağzı kocaman bir gülümsemeyle genişledi. "Biraz patlayıcıya ihtiyacımız var. Bizim C-4 yakalandığımızda elimizden alındı."</p>

  <p>"Kardeşim ve bende el bombaları var," dedi Diego, sırt çantasına dokunmak için uzanarak. "Herkese üçer tane. Yeterli mi?"</p>

  <p>Ryan yanıt olarak Mercer'a baktı. Mercer, "Eğer doğru yere bırakılırlarsa yeterli."</p>

  <p>"Ben ne yapabilirim?" diye sordu tartışmayı dinlemekte olan Therri.</p>

  <p>"Ben'in halkı oldukça kötü durumda," dedi Ryan. "Senin yardımına ihtiyaçları var, özellikle de çocukların."</p>

  <p>"Elimden geleni yaparım," dedi Therri. Hepsini yanaklarından öptü. "Kendinize dikkat edin."</p>

  <p>Therri ormana dönerken Ben ve diğer adamlar katamaranı suya itip içine bindiler. İkiz gövdesi ve güçlü motorları iyi hız yapıyordu. Kısa süre sonra gölün karşısına vardılar. Katamaran sahile çıkarken Pablo ve Diego pruvadaki tüfekleri aldılar. Aracı hemen bağlayıp karaya çıktılar.</p>

  <p>Mercer tekne barınağında durup iki makara liman halatı, biraz kablo ve bir rulo bantla geri geldi. Tek sıra halinde yürüyerek meydanın sol tarafına dolandılar. Öndeki Ryan'ı takip eden grup varlıkları fark edilmeden kubbenin kenarına kadar geldi. Ryan aradığı şeyi buldu: sık ağaçlarla çevrili meydana yerleştirilmiş uzun, silindir biçimindeki yakıt tankıydı bu. Yan tarafında, tankın içinde hayli yanıcı madde olduğuna dair bir uyarı bulunuyordu. Çapı yirmi bir santim olan bir dizi çelik boru tanktan binanın yan tarafına kadar uzanıyordu. Boruların zeplin hangarına girdiği yerin yanında kilitli bir kapı vardı. Kubbenin kendisi gibi kapı da plastik malzemeden yapılmıştı ve Diego'nun omuzlarındaki kararlılık ve güce teslim oldu.</p>

  <p>Sonra o ve diğerleri birkaç metre boyunca borulara paralel giden kısa bir geçide girdiler. Borular bir başka kapının yanındaki duvarda kayboluyordu. Bu kapı kilitli değildi. Ryan önden gidip kapıyı hafifçe araladı, zeplin hangarının içerisine ait manzarayla karşılaştı. Binanın ortasında, daha önce zeplinin bağlı olduğu yerde insanlar dolaşıyordu. Kimileri halatları makaralara sarıyor ya da ayaklı destek ve iskeleleri kaldırıyorlardı. Birkaç nöbetçi hangarın ana kapısından dışına çıkıyordu.</p>

  <p>Ryan, Mercer ile hangara girerken diğerlerinin oldukları yerde kalmalarını işaret etti. Yüksek hortum kangallarının arkasındaki duvar boyunca sürünüp boruların binaya girdiği yere kadar geldiler. Barker zeplinin gaz torbalarını doldurmak için neden helyum yerine hidrojen kullandığını açıklarken işaret ettiği borulardı bunlar. Elle çevrilen geniş dümenlerle kontrol edilen vanalar gazın hortumlara akmasını sağlıyordu. Ryan bir borunun vanasını kaçan gazın tıslamasını duyana kadar açtı.</p>

  <p>Birkaç dakika içinde bütün vanaları açmışlardı. Tavana yükselen kaçak gazın orada fark edilmeyeceğini umuyorlardı, ta ki çok geç olana dek. İşlerini bitirdikten sonra kapıdan çıkıp geçidi takip ederek açık alana çıktılar. Ben ve Diego da aynı şekilde meşguldü. Mercer'ın talimatlarını takip ederek el bombalarını borulara bantlamışlardı. Emniyet pimi halkalarına kısa kablolar eklenip makaralardan birindeki halata bağlanmıştı. Ryan ve Mercer yapılan işi inceleyip tatmin olduktan sonra yol boyu bobini boşaltarak göle geri döndüler. Halatın göle kadar düz bir hat izlemesini sağlamaya çalışmış, takılabileceği ağaçlardan ve çalılardan uzak durmuşlardı.</p>

  <p>Altmış metrelik makarayı boşalttıktan sonra boş ucu bir diğer makaraya eklediler. İkinci makaranın halatı da bittiğinde gölden hâlâ on metre kadar uzaktaydılar. Mercer tekne barınağına girip çeşitli uzunluklarda ve kalınlıklarda halatlarla geri geldi. Göle varana dek hepsini birbirine eklediler. Her şey hazır olduğunda Diego meydana geri dönüp kalın bir ağacın arkasına geçti.</p>

  <p>Hangarın içindeki işleri bittikten sonra Kiolyalı adamlar meydana çıkmaya başlamışlardı, bazıları barakalarına gidiyorlardı. Diego soğukkanlılıkla birine nişan alıp ateş etti, adam yere düştü. Adamlar barakaların tarafından koşup namlu parıltısını gördükleri ormanad oğru nişan almaksızın ateş etmeye başladılar, ama Diego öldürdüğü her adamdan sonra hareket ediyor, bu yüzden mermiler hedeflerinin çok açığına düşüyorlardı. İki adam daha ölünce meydandaki adamlar dev Eskimo evine koştular.</p>

  <p>Diego da tam olarak bu tepkiyi bekliyordu. Ormana doğru koşan adamları avlamaya çalışmıştı. İstediği şey nöbetçilerin binanın "korumasına" kaçmalarını sağlamaktı. Zaman verilirse kubbenin öteki kapısından kaçacaklarını, ormana dalıp iki yandan kuşatma manevrası yapacaklarını biliyordu. Ama son adam zeplin hangarına girip meydanı boş bırakırken Diego sahile doğru koşmaya başlamıştı bile.</p>

  <p>Kıyıda bekleyen Ryan, Diego'nun kendisine doğru koştuğunu görünce halatın ucunu Ben'e uzattı.</p>

  <p>"Bu şeref sana ait. İster misin?"</p>

  <p>"Teşekkürler," dedi Ben halatı alarak. "Hiçbir şey daha fazla zevk veremez bana."</p>

  <p>Ryan diğer adamlara döndü. "Ben halatı çektiğinde başınızı suya sokup tutabildiğiniz kadar orada tutun. Tamam, Ben. Çek gitsin."</p>

  <p>Ben halatı sert bir şekilde çekip bıraktı ve hemen diğerleriyle birlikte göle girdi. Ciğerlerini havayla doldurup suyun altına girdiler. Hiçbir şey olmamıştı. Ryan başını dışarı çıkarıp küfretti. Gölden sahile çıkıp halatı aldı, çekti. Halat bir dala takılmış gibiydi.</p>

  <p>"Bir kontrol edeyim. Bir şeye takılmış olmalı," diye seslendi diğerlerine ve halatı iç bölgeye doğru takibe başladı. Ryan kısmen haklıydı. Halat birine takılmıştı, bir şeye değil. Boş bir nöbetçi Diego'nun göle doğru kaçtığını görüp araştırmaya gitmişti. Ryan sahilden geldiğini gördüğü sırada halatı elinde tutuyordu. Ryan öne doğru eğilmiş, halata bakıyordu. Adamın tabancasını hiç görmedi. Yalnız olmadığının ilk işareti ateşli bir çekiç darbesi gibi omzuna inen merminin etkisiydi. Dizlerinin üstüne çöktü.</p>

  <p>Nöbetçi bir el daha ateş etme fırsatı bulamadı. Ryan'ın izini takip eden Diego nöbetçinin göğsünü bulan mermileri salıverdi. Nöbetçi darbenin etkisiyle geriye savruldu, ama parmakları ölümcül bir kavrayışla sarmıştı halatı. Ryan nöbetçinin düşüşünü, ağırlığının halatı çekişini bulanık gözlerle izledi. Beyninde çalan çan acı ve şaşkınlığı yok etti. Hemen ayağa kalkmaya çalıştı, ama bacakları pelte gibiydi. Sonra güçlü kolların kendisini ayağa kaldırdığını hissetti ve göle doğru koşmaya başladılar. Göl fosforlu boyayla boyanmış gibi aydınlandığı sırada neredeyse suya varmışlardı.</p>

  <p>Nöbetçi düşerken el bombalarının pimlerini çeken halata asılmıştı. Altı saniye sonra bombalar aynı anda patlamıştı. Ondan milisaniye sonra da borulardaki hidrojen tutuşmuştu. Alevli gaz kısa borulardan hızla geçip alev tabancasının namlusundan çıkar gibi fırlamıştı. Fışkıran alevler kubbede asılı duran görünmeyen hidrojen bulutunu tutuşturmuştu.</p>

  <p>Zeplin hangarı Kiolya nöbetçileri için cehenneme dönüşmüştü. Hidrojene doymuş, aşırı sıcak hava kubbenin içinde patlayarak et ve kemikleri bir anda kavurdu. Kubbe sıcağı yalnızca birkaç saniye içinde barındırdı, duvarları oluşturan plastik hücreler sıcaktan bembeyaz olarak eriyip buharlaştı. Fakat son alev patlamasından önceki gecikme Ryan ve Diego'ya ihtiyaçları olan zamanı kazandırdı. Onlar göle dalarlarken kubbe havaya uçtu, etraflarını kuşatan ormanı ve dış binaları buharlaştıran alev dalgaları savurdu. Kavurucu sıcak hava dalgaları her yöne yayılıyordu.</p>

  <p>Ryan yarası engel olduğu için suya dalmadan önce çok kısa bir nefes alabilmişti ve ciğerleri kısmen dolmuştu. Suyun aydınlandığını görüp bastırılmış kükremeyi duydu. Suyun altında olabildiğince uzun kaldıktan sonra başını dışarı uzattı. Yanan ormanın yoğun dumanı bir anda gözlerini yaktı, ama acıya hiç aldırmıyordu. Kubbeyi son gördüğü yeri gösteren turuncu kor tarlasından gökyüzüne doğru yükselen mantar biçimindeki buluta hayranlıkla baktı. Bu görüntünün yanında Hindenburg patlaması mum alevi gibi kalırdı.</p>

  <p>Ben, Mercer ve Diego hava almak için dışarı çıkan su samurları gibi başlarını çıkarıp bu mucizeyi paylaştılar. Her biri Barker ve Kiolyalı adamları yüzünden arkadaşlarını ya da akrabalarını kaybetmişlerdi. Ama neden oldukları tahribat yüzünden kendilerinden hoşnut değillerdi. Tatmin olmamışlardı. Adaletin yalnızca kısmen yerini bulduğunu biliyorlardı. Çılgın genetikçi zarar görmüş, ama durdurulamamıştı. Yanan ağaçların parıltısı altında katamarana doğru yüzerken üçü Ryan'a yardım etti. Dakikalar sonra tekne dumanı tüten cenaze yığınını geride bırakmış suda ilerliyordu.</p>
</body>
</html>
