<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 id="sigil_toc_id_29" style="margin-bottom:0cm;margin-bottom:.0001pt;text-align:justify"><a name="_Toc356509008">28</a></h2>

  <p>Austin, Aguirrez'le randevusuna üç dakika erken geldi. Perlmutter'in evinden ayrıldıktan sonra arabasıyla Embassy Row'a girmişti. Washington sürücülerini kollayan tanrılar gülüyordu. Hiç zorluk çekmeden park yeri buldu. Pennsylvania Bulvarı'nda bir süre yürüdü. Az sonra bazı eski Washington evlerine eklenmiş koyu renk camlı, birkaç katlı binanın önüne geldi. Ön kapıdaki tabelayı okurken yanlış gelip gelmediğini düşündü. Aguirrez ailesinin yüzlerce yıldır İspanyol yetkililerle yaşadığı sıkıntılar düşünülünce Balthazar'ı bulmayı bekleyeceği en son yer İspanyol Elçiliği'ydi.</p>

  <p>Austin güvenlik görevlisine adını verdi, resepsiyonistin yanına gönderildi. O da dahili telefonunun tuşlarına basarak İspanyolca bir şeyler söyledi. Sonra gülümseyerek insanın zihninde Kastilya hayalinic anlandıran güzel bir aksanla, "Bay Aguirrez büyükelçinin yanında. Bir dakika sonra yanınıza gelecek," dedi.</p>

  <p>Birkaç dakika sonra Aguirrez koridorda göründü. Üzerinde mavi kazağı ve beresi yerine değeri Austin'in bir haftalık maaşına bedel koyu gri bir takım elbise vardı. En iyi terziler bile taşralı ellerini ve güçlü fiziğini gizleyemezdi. Yanında kar beyazı saçlı bir adamla yürüyordu. Adam ellerini arkasında kenetlemiş, başını öne eğmiş dikkatle Aguirrez'in söylediklerini dinliyordu. Aguirrez Austin'i görüp el salladı. İki adam konuşmayı bırakıp sıcak bir şekilde gülümseyerek tokalaştılar. Aguirrez, Austin'in yanına gelip kolunu omzuna attı.</p>

  <p>"Bay Austin," dedi neşeyle.</p>

  <p>"Sizi yeniden görmek ne kadar güzel. Sizi büyükelçiyle tanıştırmadığım için üzgünüm, ama bir toplantıya gecikmişti. Bu tarafa gelin."</p>

  <p>Austin'i koridorda geçirip elçilik kompleksini oluşturan eski evlerden birinin çalışma odası olan bir odaya götürdü. Odadaki en gösterişli şey aşırı büyük şömineydi. Pelüş kilimler ve ağır, koyu renk mobilyalarla rahat bir şekilde döşenmişti içerisi. Duvarları İspanyol kır manzaraları süslüyordu.</p>

  <p>Otururlarken Aguirrez, Austin'in yüzündeki hayret dolu bakışları fark etmişti. "Şaşırmış görünüyorsunuz, Bay Austin."</p>

  <p>Austin sözü dolandırmanın bir anlamı olduğunu sanmıyordu. "Sizi burada bulduğuma şaşırdım, Bask teröristi olmakla suçlanan adam İspanyol Elçiliği'nde."</p>

  <p>Aguirrez alınmış görünmüyordu. "Tahmin ettiğim gibi geçmişimi araştırmışsınız, bu yüzden suçlamaların doğruluğunun kanıtlanmadığını biliyorsunuzdur."</p>

  <p>"Yine de, siyah berenizi takmadığınızı görüyorum."</p>

  <p>Aguirrez gürültülü bir kahkaha patlattı. "Ev sahiplerime hürmeten şapkamı çıkardım, ama çok özlüyorum. Bu binadaki birisinin beremin altında bomba olduğunu düşünebileceğini ve bu endişeli hallerinin çalışmamızı etkileyeceğini düşündüm."</p>

  <p>"Neymiş bu çalışma?"</p>

  <p>"Bask sorununu temelli olarak çözmek."</p>

  <p>"Yüzlerce yıllık çatışmadan sonra olanaksız bir şey bu."</p>

  <p>"Ben başarılabileceğine inanıyorum."</p>

  <p>"Atalarınızla ilgili araştırmanız ne oldu?"</p>

  <p>"Bu davada geçmiş ve şu an birbirinden ayrılamaz. Basklı ayrılıkçılar bir vatan istiyor. İspanyol Hükümeti özerkliği talihsiz sonuçlarla yaşadı. Eğer aradığım kutsal emanetleri bulursam, bu keşif duygusal bir Bask milliyetçiliği dalgasına neden olabilir. Halkımı tanıyorum. Böyle bir şey İspanya'yı paramparça eder."</p>

  <p>"Demek İspanyol Hükümeti için birdenbire çok önemli hale geldiniz."</p>

  <p>Aguirrez başıyla onayladı. "Madrid'de üst düzey resmi makamlarda bulunan insanlarla tanıştım. Dışişleri Bakanlığınızı durumdan haberdar etmemi ve onları bir terörist olmadığıma ikna etmemi istediler. Kutsal emanetleri bulduktan sonra bir kasaya koymayı kabul ettim."</p>

  <p>"Sözünüzden dönmenizi engelleyecek şey nedir?"</p>

  <p>Bask kaşlarını çattı, koyu renk gözlerine tehlikeli bir ifade yerleşti. "Bu mantıklı bir soru ve İspanyol Hükümeti de aynı soruyu sordu. Onlara kutsal emanetlerin koruyucusu olmak için seçilen atalarımın hatırasına hürmet edeceğimi söyledim. İspanya Hükümeti de karşılığında Bask özerkliğine yönelik kademeli, önemli adımlar atacak."</p>

  <p>"Kutsal emanetleri araç olarak mı kullanıyorsunuz?"</p>

  <p>Omuz silkti. "Karşılıklı çıkarlarımızın göz önüne alındığı bir çözüm olarak adlandırmayı tercih ederim."</p>

  <p>"Kutsal emanetlerin elinizde olmadığı düşünülürse fena bir anlaşma değil."</p>

  <p>"Bu teknik bir ayrıntı," dedi kocaman gülümsemesi geri dönerken. "Atalarımın Yeni Dünya'ya doğru çizdikleri rota konusunda bazı bilgiler edindim. Basklılar 875 yılı gibi çok eski tarihlerde Faroe'dalarmış. Diego, Faroe'da mola verdikten sonra Newfoundland veya Labrador'a giderdi. Bunun örneği çok. Halkım ortaçağda bile Kuzey Amerika açıklarında morina ve balina avlıyorlarmış."</p>

  <p>"Cabot'un, kızılderililerin Bask orijinli olabilecek bazı sözcükler kullandıklarını bulduğunu okumuştum."</p>

  <p>"Buna hiç kuşku yok!" dedi Aguirrez yüzü heyecandan kızararak. "Araştırmalarım, Newfoundland'daki Channel-Port aux Basques'a yakın yerlerde keyfedilmemiş mağaralar bulunduğunu gösteriyor. Buradaki işlerimi bitirir bitirmez yatımla oraya gideceğim ve eminim ki kısa süre sonra Roland'ın kılıcı ve borusunu elimde tutacağım."</p>

  <p>Austin duraklayarak haberi yumuşak bir şekilde nasıl verebileceğini düşündü, sonra bunun yapılamayacağına karar verdi. "Bir sorun olabilir."</p>

  <p>Aguirrez dikkatle Austin'e baktı. "Ne demek istiyorsunuz?"</p>

  <p>Austin, Blackthorne'un yazısının bir kopyasının bulunduğu zarfı uzattı. "Bu yazı kutsal emanetlerin düşündüğünüz yerde olmayabileceğini gösteriyor." Perlmutter'in anlattığı hikâyeyi tekrarladı. Aguirrez dinlerken fırtına bulutları gelip kaşlarının üstüne tünemiş gibiydi.</p>

  <p>"Kendi araştırmalarımdan St. Julien Perlmutter'i tanırım. Çok saygıdeğer bir tarihçidir."</p>

  <p>"Tarih konusunda ondan daha bilgili biri yoktur."</p>

  <p>Aguirrez yumruğunu avucuna indirdi. "Diego'nun Brasero tarafından öldürülmediğini biliyordum. Kutsal emanetlerle birlikte kaçtı."</p>

  <p>"Dahası var," dedi Austin. Aguirrez'e zeplin kazasından kurtulan adamın söylediklerinin yer aldığı haber kupürünü gösterdi.</p>

  <p>"Yine de anlamıyorum," dedi Basque haberi okuduktan sonra.</p>

  <p>"Oceanus atalarınızın buza saplanmış gemisini bulan zeplinin sahibi."</p>

  <p>Aguirrez bağlantıyı hemen anladı. "Kutsal emanetlere Oceanus'un sahip olduğuna mı inanıyorsunuz?"</p>

  <p>"Kanıt zincirini takip ederseniz üzerine bahse girebilirsiniz."</p>

  <p>"Ve sizin görüşünüze göre bu konuda Oceanus'a yaklaşmak mümkün değil, öyle mi?"</p>

  <p>"Oceanus'a hiçbir konuda yaklaşılabileceğini sanmıyorum," dedi Austin esefle gülerek. "Tekne kazamı hatırlıyor musunuz? Bir itirafta bulunmam gerekiyor. Oceanus'un güvenlik görevlisi teknemi el bombasıyla havaya uçurdu."</p>

  <p>"Ben de makineden çıkan gaz konusunda söylediklerinize inanmadığımı itiraf ediyorum."</p>

  <p>"İtiraf havasında olduğumuza göre, belki adamlarınızın neden beni Kopenhag'da takip ettiklerini söyleyebilirsiniz."</p>

  <p>"Önlem olarak. Dürüst olmak gerekirse, sizin hakkınızda ne düşüneceğimi bilemiyordum. Kimliğinizden NUMA'dan olduğunuzu öğrenmiştim, ama neden Oceanus tesisine burnunuzu soktuğunuzu bilmiyordum ve bunun resmi bir görev olabileceğini düşündüm. Merakım uyanmıştı, bu yüzden sizi gözetlemeye karar verdim. Hareketlerinizi gizlemek için bir çaba sarf etmiyordunuz. Saldırıya uğradığınızda adamlarım tesadüfen yakındaydı. Bu arada yanınızdaki genç bayan nasıl?"</p>

  <p>"İyi, adamlarınızın uyanıklığı için teşekkür ederim."</p>

  <p>"O halde takip edildiğiniz için kızgın değilsiniz."</p>

  <p>"Kesinlikle hayır, ama bunu bir alışkanlık haline getirmenizi istemem."</p>

  <p>"Anlıyorum." Aguirrez düşünceli bir şekilde durdu. "Size saldıran adamların Oceanus'tan olduğu konusunda haklı mıyım?"</p>

  <p>"Bu sonuca varmak mümkün. Saldırganlar Faroe'daki Oceanus operasyonunda karşılaştığım nöbetçilere benziyor."</p>

  <p>"Oceanus sizi iki kez öldürmeye çalıştı. Dikkatli olun, dostum, tekrar deneyebilirler."</p>

  <p>"Zaten denediler."</p>

  <p>Aguirrez ayrıntıları sormadı. Aklında başka konular olduğu belliydi. Sandalyesinden kalkıp elinde Blackthorne'un yazısıyla odada dolaşmaya başladı. "Buradaki insanların bundan haberi olmamalı. Kutsal emanetler olmazsa İspanyol Hükümeti Bask özerkliği konusunda harekete geçme isteğini kaybeder. Ama bu iş politik konuların ötesine geçiyor," dedi boğuk bir sesle. "Kutsal emanetleri bulamayarak atam Diego'yu düş kırıklığına uğrattım."</p>

  <p>"Hâlâ bir yol bulabiliriz."</p>

  <p>Aguirrez durup delici bakışlarını Austin'e dikti. "Ne demek istiyorsun?"</p>

  <p>"İkimiz de Oceanus'u mıhlamak istiyoruz. Hadi şimdi daha önce dediğiniz gibi karşılıklı çıkarlar üzerinde konuşalım biraz."</p>

  <p>Aguirrez kalın kaşlarını kaldırdı, ama yüzü ifadesizdi. Sonra içki dolabına gidip iki küçük kadeh ve bir şişe yeşilimsi-sarı içki getirdi. Kadehleri doldurup birini Austin'e uzattı. Izzara'nın belirgin kokusunu hemen tanıdı Austin.</p>

  <p>Bir saat sonra Austin arabasının direksiyonuna geçti. Peşini bırakmayacak bir anlaşma yapıp yapmadığını düşündü, ama içgüdülerine güveniyordu ve bu noktada onlardan başka dayanak noktası yoktu. Aguirrez'in düzenbaz, ama ilkeli olduğunu hissediyordu ve ikisi de aynı amaçlara sahip oldukları için aralarında gevşek bir bağ oluşturmamak aptallık olurdu.</p>

  <p>Cep telefonunu kontrol edince iki arama olduğunu gördü. Birincisi Troutlardandı. Onlardan haber alınca çok rahatladı. Özel Görevler</p>

  <p>Ekibi'nde onlarla çalıştığı için Paul ve Gamay'ın kendilerine bakabileceklerini biliyordu, ama aynı zamanda bunun ne kadar tehlikeli bir görev olduğunu bilmeden Oceanus'u aramaya gitmişlerdi.</p>

  <p>Telefonu Gamay açtı. O ve Paul birkaç saat önce Kanada'dan dönmüş, bavullarını evlerine bırakmışlardı. Kendilerine bilgi verecek olan Zavala'yla buluşmak için NUMA merkezlerine gitmişlerdi.</p>

  <p>"Oceanus tesisine girdiniz mi?" diye sordu Austin.</p>

  <p>"Hayır," dedi Gamay. "Ama birkaç görevlisine rastladık."</p>

  <p>Gamay aşırı derecede kayıtsızdı. "Kişisel deneyimlerimden biliyorum ki Oceanus'a tosladığında o da sana tosluyor. Sen ve Paul iyi misiniz?"</p>

  <p>"İyiyiz. Ben hafif bir beyin sarsıntısı geçirdim, Paul'ün bileği kırıldı. Kesikler ve morluklar güzelce iyileşiyor."</p>

  <p>Austin ortaklarını bu tehlikeye attığı için kendi kendine küfretti.</p>

  <p>"Sizi neyin içine soktuğumu bilmiyordum. Üzgünüm."</p>

  <p>"Üzülme. Sen yalnızca Oceanus hakkında ne öğrenebileceğimizi sordun. Kanada'ya gidip burnumuzu ait olmayan yerlere sokmak bizim kararımızdı. Aksi takdirde şeytan balığını öğrenemezdik."</p>

  <p>Austin'in o güne kadar duyduğu tek şeytan balığı mantaray'dır. (Tropikal sularda yaşayan ve altı metre kadar eni olan bir cins balık.) "Beyin sarsıntının geçtiğine emin misin?"</p>

  <p>"Zihnim hiç bu kadar açık olmamıştı, Kurt. Deniz biyoloğu olarak geçirdiğim onca yıl boyunca böyle bir şeye daha önce rastlamadım. Paul ona 'beyaz ölüm' diyor."</p>

  <p>Austin, Oceanus'taki balık tankında iri, dişli bir yaratıkla karşılaşmasını hatırlayınca hızlı bir heyecan yaşadı. "Oraya geldiğimde anlatırsın."</p>

  <p>Gamay'ı kapatıp Gunn'ın numarasını tuşladı. "Merhaba Rudi," dedi olağan nezaket sözlerini bir kenara bırakarak. "Galiba Sandecker'la bir toplantı yapmanın zamanı geldi."</p>
</body>
</html>
