<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="calibre6">KÖR WILLIE</h2>

  <h3 class="calibre7" id="sigil_toc_id_45">Sabah 6:15</h3>

  <p class="calibre1">Müzikle uyanıyor, daima müzikle; radyolu saatin alarmının tiz bip-bip-bip’iyle günün bu ilk bulanık anlarında baş edemiyor. Ses bir damperli kamyonun geri vitese geçmesi gibi geliyor kulağa. Yılın bu döneminde radyo yeterince kötü zaten; radyolu saatini ayarladığı istasyon sürekli olarak Noel şarkıları çalıyor. Bu sabah ise En Çok Nefret Ettikleri’nin listesinde yer alan iki veya üç tanesinden biriyle uyanıyor. Hare Krişna veya Andy Williams Şarkıcıları gibi bir şey. O, yatağının içinde doğrulurken soluk soluğa sesler benim duyduğumu duyuyor musun, diye şarkı söylüyor. Uyku sersemi bir halde gözlerini kırpıştırıyor. Saçları dört bir yana diken gibi uzanıyor. Bacaklarını aşağı sarkıtıp soğuk döşemenin üstünde yüzünü buruşturarak radyoya kadar yürürken ve radyoyu kapatan düğmeye hızla basarken benim gördüğümü görüyor musun, diye şarkı söylüyorlar. Arkasına döndüğü zaman Sharon her zamanki savunma konumuna geçmiş oluyor; başının üstünde katlı bir yastık, tek omzun satenimsi kıvrımı dışında bir yerinin görünmeyişi, dantelli geceliğinin atkısı ve tüy gibi bir saç perçemi. Banyoya geçiyor, kapıyı kapıyor, üstündeki pijama pantolonunu üzerinden sıyırıyor, onu kirli sepetine atıyor, elektrikli tıraş makinesini prize takıyor. Bıçağı yüzünün üstünde gezdirirken düşünüyor: Bir kere başlamışken niçin duyu listesinin kalanını da gözden geçirmiyorsun, oğlum? Benim duyduğum kokuyu sen de duyuyor, benim tattığımı sen de tadıyor, benim hissettiğimi sen de hissediyor musun? Duşu açarken, martaval, diye düşünüyor. Hepsi martaval.</p>

  <p class="calibre1">Yirmi dakika sonra giyindiği sırada (bu sabah Paul Stuart’tan almış olduğu kurşuni takım elbise ve en sevdiği Sulka kravat) Sharon uyanır gibi oluyor. Ama bu kadarı Sharon’un ona söylediğini anlamasına yeter değil. ‘Tekrar söyle,” diyor. “Yumurtalı likörü anladık, ama geri kalanı sıfır.”</p>

  <p class="calibre1">“Eve dönerken bir şişe yumurta likörü getirir misin, diye sordum” diyor genç kadın. “Bilmem hatırlıyor musun, bu gece Allen’lerle Dubray’lar bize geliyorlar.”</p>

  <p class="calibre1">Erkek aynada saçlarını inceleyerek, “Noel,” diyor. Haftanın beş bazen de altı sabahı müzik sesiyle uyanarak yatağının içinde oturan öfkeli ve şaşkın adama benzemiyor artık. Şimdi yedi kırkla New York’a gidecek bütün öbür insanlara benziyor, istediği de aynen bu.</p>

  <p class="calibre1">Genç kadın uykulu bir gülümseyişle, “Noel’e ne olmuş?” diye soruyor. “Martaval, doğru mu?”</p>

  <p class="calibre1">Erkek de aynı fikirde. “Doğru.”</p>

  <p class="calibre1">“Eğer unutmazsan, biraz da tarçın…”</p>

  <p class="calibre1">“Olur.”</p>

  <p class="calibre1">“…ama yumurta likörünü unutursan seni katlederim, Bill.”</p>

  <p class="calibre1">“Hatırlayacağım.”</p>

  <p class="calibre1">“Biliyorum. Güvenilir bir insansın. Hoş da görünüyorsun.”</p>

  <p class="calibre1">“Teşekkür ederim.”</p>

  <p class="calibre1">Genç kadın kendini tekrar yastığının üstüne atıyor, sonra erkek lacivert rengi kravatına son kez çekidüzen verirken bir dirseğinin üstünde doğruluyor. Erkek hayatı boyunca hiç kırmızı kravat takmamıştı ve bu virüs kendisine de bulaşmadan mezara gireceğini umut ediyor. Genç kadın, “İstediğin metal süs tellerini aldım,” diyor.</p>

  <p class="calibre1">“Ne dedin?”</p>

  <p class="calibre1">“Metal teller mutfak masasının üstünde.”</p>

  <p class="calibre1">“Ha evet.” Erkek en sonunda hatırlıyor. “Teşekkür ederim.”</p>

  <p class="calibre1">“Tabii.” Genç kadın yine dalmak üzere. Erkek onun saat dokuza -hatta isterse on bire- kadar yatakta kalabilmesine imrenmiyor, ama onun uyanıp konuşmasına, sonra tekrar dalmasına imreniyor. Ormandayken bu yetenek onda da vardı -arkadaşların çoğunda vardı- ama bu uzun zaman önceydi. Orada bir süre kalındı mı ülke değil, sanki ormandı veya bazen yeşil.</p>

  <p class="calibre1">Evet, yeşilin içinde.</p>

  <p class="calibre1">Genç kadın yine bir şey söylüyor, ama bu defa da anlaşılır gibi değil. Erkek onun ne dediğini buna rağmen biliyor: gününün iyi geçmesi dileği.</p>

  <p class="calibre1">Karısının yanağını öperek, “Teşekkür ederim. Umarım,” diyor.</p>

  <p class="calibre1">Genç kadın gözleri kapalı yine, “Çok hoş görünüyorsun,” diye mırıldanıyor. “Seni seviyorum, Bill.”</p>

  <p class="calibre1">Erkek, “Ben de seni seviyorum,” diyor ve çıkıyor.</p>

  <p class="calibre1">Evrak çantası Mark Cross -en kalitelisi değil, ama yakın- holde paltosunun (Madison Caddesi’nde Tager’den alınmış) asılı olduğu yerin yakınında duruyor. Geçerken çantayı kapıp mutfağa geçiyor. Kah-hazır -sen çok yaşa Bay Kahve- kendine bir fincan dolduruyor. İçerken evrak çantasını açıyor ve mutfak masasının üstündeki tel yumağını alıyor. Onu bir an yükseğe tutup mutfağın floresan ışığının altında nasıl ışıldadığına dikkat ediyor, sonra çantasının içine koyuyor.</p>

  <p class="calibre1">Görünmeyen biriyle konuşur gibi, “Benim duyduğumu sen de duyuyor musun?” diyor ve evrak çantasını çat diye kapıyor.</p>

  <h3 class="calibre7" id="sigil_toc_id_46">Sabah 8:15</h3>

  <p class="calibre1">Solundaki kirli camın öbür yanında kentin yaklaştığını görebiliyor. Camın pisliği dev bir harabe gibi gözükmesine neden oluyor; kurşuni göğe bakmak için yüzeye çıkarılmış ölü Atlantis olabilir. Gün karlı, daha da yağacak, ama adam fazla aldırmıyor; Noel’e sekiz gün kaldı ve kar hızlanacak.</p>

  <p class="calibre1">Tren vagonu sabah kahvesi, sabah deodorantı, sabah tıraş losyonu, sabah parfümü ve sabah mideleri kokuyor. Hemen her koltukta bir kravatlı var, şimdilerde bazı kadınlar bile kravat takıyorlar. Yüzlerde o saat sekiz görünüşü dikkati çekiyor. Gözler hem içe dönük, hem savunmasız, konuşmalar isteksiz. İçki içmeyen insanların bile akşamdan kalma gözüktükleri saat bu. Bazı kişiler gazetelerinden gözlerini ayırmıyorlar. Niçin olmasın? Reagan, Amerika’nın kralı, bonolar tahviller altın oldu, ölüm cezası da yine moda. Hayat güzel. Kendisi Times’ın bilmecesini önüne açarak karelerden bazılar doldurmuş, ama bu çoğunlukla bir savunma önlemi. Trendeki insanlarla konuşmaktan hoşlanmıyor, aslında her türlü müphem konuşmalardan hoşlanmıyor, hayatta istediği son şey ise bir tren arkadaşı. Her hangi bir vagonda aynı yüzleri görmeye, insanlar ona başlarıyla selam verip, “Bugün nasılsınız?” demeye başlayınca, hemen bindiği vagonu değiştiriyor. Tanınmamak o kadar da zor değil. O sadece Connecticut banliyölerinden işine gidip gelen biri ve tek çarpıcı yanı, kırmızı bir kravat takmaya şiddetle direnmesi. Belki o da eskiden bir kilise okulunun öğrencisiydi, belki bir keresinde arkadaşının beysbol sopasıyla vurduğu ağlayan küçük bir kızı sıkı sıkı tutmuştu, belki bir zamanlar yeşilde vakit geçirmişti. Trende hiç kimsenin bunları bilmesine gerek yok. Trenlerin iyi tarafı da bu.</p>

  <p class="calibre1">Geçit tarafındaki koltukta oturan adam, “Noel hazırlıklarınızı tamamladınız mı?” diye soruyor birden.</p>

  <p class="calibre1">Bizimki neredeyse kaşlarını çatarak başını kaldırıyor, sonra bunun arkası gelecek bir laf değil, bazı insanların vakit geçirmek için kendilerini yapmak zorunda hissettikleri bir tür boş konuşma olduğuna karar veriyor. Yanındaki adam şişman ve sabahleyin ne kadar Speed Stick kullanmış olursa olsun. Vakit öğleyi bulunca ter kokacak… Ama Bill’e bakma lüzumunu hissetmediğine göre, mesele yok.</p>

  <p class="calibre1">Bill yerde, ayaklarının arasındaki evrak çantasına -içinde bir yumak Noel ağacı süs teli dışında bir şey olmayan çantaya- bakarak, “Evet,” diyor. “Yavaş yavaş Noel havasına giriyorum.”</p>

  <h3 class="calibre7" id="sigil_toc_id_47">Sabah 8:40</h3>

  <p class="calibre1">Belki bin başka paltolu erkek ve kadınla Grand Central’dan çıkıyor. Çoğu orta düzeyde memurlar, öğleyin son süratle koşacak olan kaypak öğrenciler. Bir an kıpırdamadan durup soğuk gri havayı ciğerlerine çekiyor. Lexington Caddesi, Noel ışıklarına kavuşmuş, biraz ilerde de Porto Riko’luya benzeyen bir Noel Baba çanını çalıyor. Yanındaki sehpada bir yardım kutusu var. Sehpaya ilişik bir yaftada BU NOEL EVSİZLERE YARDIM EDİN diye yazılı. Lacivert kravatlı adam, bir kez olsun doğruyu söylesene, Noel Baba. Yaftanda BU NOEL KOKAİN TİRYAKİLİĞİME YARDIM EDİN desen olmaz mı? diye düşünüyor. Buna rağmen geçerken kutunun içine bir iki dolar atıyor. Bugünle ilgili uyguları iyimser. Sharon’un ona süs tellerini hatırlatması iyi oldu, yoksa onu getirmeyi herhalde unuturdu, her zaman böyle şeyleri unutuyor.</p>

  <p class="calibre1">On dakikalık bir yürüyüşle binasına gidiyor. Kapının dışında siyah bir delikanlı duruyor, belki on yedi yaşında, arkasında siyah kot pantolon ve kapişonlu kirli bir kırmızı eşofman üstü var. Bir ayağının üstünden ötekine sıçrıyor, ağzından buhar püflüyor, iki de bir de gülümseyerek ağzının içindeki altın dişi gösteriyor. Bir elinde yarı yarıya plastik ezilmiş bir kahve fincanı tutuyor. Fincanın içinde aralıksız takırdattığı biraz bozuk para var. Döner kapılara doğru ilerleyen yayalara, “Bana birkaç cent, bayım,” diyor. “Bana birkaç cent, bayan. Teşekkür ederim, Tanrı sizden razı olsun, neşeli Noel’ler. Bana birkaç cent, bayım. Bana birkaç cent bayan. Bir çeyreğiniz yok mu? Teşekkür ederim, bayan.”</p>

  <p class="calibre1">Bill geçerken genç zencinin fincanının içine bir beş cent’le iki on cent atıyor.</p>

  <p class="calibre1">“Teşekkür ederim, bayım. Tanrı sizden razı olsun, neşeli Noel’ler.”</p>

  <p class="calibre1">“Sana da neşeli Noel’ler.”</p>

  <p class="calibre1">Bill’in yanından geçen kadın kaşlarını çatıyor. “Onları alıştırmamalısınız.” Bill omuzlarını silkiyor ve biraz utanmış gibi gülümsüyor. “Noel’de birine hayır demek zoruma gidiyor.” Bill bir insan selinin içinde lobiye giriyor, gazeteciye yönelen önyargılı kadının bir an arkasından bakıyor, sonra art deco numaralı eski model asansörlere doğru yürüyor. Burada birçok kişi ona başlarını sallıyor, o da beklerken içlerinden bir ikisiyle üç beş laf ediyor; burası son değiştirebildiğiniz trenden farklı ne de olsa. Üstelik bina eski, asansörleri de ağır ve sorunlu. Beşinci kattan sürekli sırıtan sıska ve kuru bir adam, “Eşin nasıl, Bill?” diye soruyor.</p>

  <p class="calibre1">“Carol iyi.”</p>

  <p class="calibre1">“Ya çocukların nasıllar?”</p>

  <p class="calibre1">“İkisi de iyi.” Bill’in çocuğu yok, karısının adı da Carol değil. Karısının genç kızlık adı Sharon Anne Donahue, lisenin 1964 mezunlarından. Ama sürekli sırıtan sıska ve kuru adam bunu hiçbir zaman önemsemeyecek. Sıska adam, “Büyük günü iple çekiyorlardır,” derken sırıtışı daha da genişleyerek yüzüne sığmayacak bir hal alıyor. Bill Shearman’a göre iri gözleri, upuzun dişleri ve pırıl pırıl gergin derisiyle bir dergi karikatürcüsünün ölüm kavramının ta kendisi. Bu sırıtış ona Shau Vadisi’ndeki Tam Boi’yi düşündürüyor. 2. taburun çocukları oraya dünyanın kralları gibi gitmişler, oradan cehennem kaçkını gibi çıkmışlardı Oradan çıkarken onların da iri gözleri ve kocaman dişleri vardı. Birkaç gün sonra birbirlerine karıştıkları Dong Ha’da hâlâ böyle görünüyorlardı. Yağmur ormanında öyle karışıklıklar oluyordu.</p>

  <p class="calibre1">“Gerçekten iple çekiyorlar,” diye adamın sözlerine katılıyor. Ekliyor. “Ama sanırım, Sarah kırmızı elbiseli adamdan şüphelenmeye başlıyor.” Acele et, asansör, diye düşünüyor. Tanrım, beni bu saçmalıklardan kurtar.</p>

  <p class="calibre1">Sıska adam, “Evet, öyle şeyler olur,” diyor. Noel Baba yerine kanserden söz ediyorlarmış gibi yüzünden sırıtış bir an siliniyor. “Saran şimdi kaç yaşında?”</p>

  <p class="calibre1">“Sekiz.”</p>

  <p class="calibre1">“Size bir iki yıl önce doğmuş gibi geliyor, değil mi? İnsan eğlendiği zaman, vakit uçup gidiyor, ne dersiniz?” “Çok haklısınız.” O sırada dört asansörden biri sonunda kapılarını açıyor ve içeri doluyorlar.</p>

  <p class="calibre1">Bill’le sıska ve kuru adam beşinci kat koridorunda kısa bir süre yan yana yürüyorlar, derken sıska adam eski biçim çift kanatlı kapıların önünde duruyor. Bunun buzlu camının üstünde KONSOLİDE SİGORTA diye yazılı. Bu kapıların arkasından yazı makinelerinin yumuşak takırtısı ve çalan telefonların biraz daha gürültülü sesleri kulağa geliyor.</p>

  <p class="calibre1">“İyi günler, Bill.”</p>

  <p class="calibre1">“Sana da.”</p>

  <p class="calibre1">Sıska adam bürosuna giriyor, Bill de kısa bir an odanın uzak ucunda büyük bir çelenk görüyor. Pencereler spreyli bir kutudan çıkan karla dekore edilmiş. Bill ürperiyor ve Tanrı hepimizi korusun, diye düşünüyor.</p>

  <h3 class="calibre7" id="sigil_toc_id_48">Sabah 9:05</h3>

  <p class="calibre1">Bürosu -bu binadaki iki bürosundan biri- koridorun uzak ucunda. Ona en yakın iki büro karanlık ve boş, son altı aydır da öyleler ve bu Bill’in işine geliyor. Kendi büro kapısının buzlu camının üstündeki yazıda BATI EYALETLERİ ARAZİ ANALİSTLERİ yazılı. Kapıda üç kilit var, biri binaya taşındığı zaman üzerinde duran ve sonradan kendisinin koydurduğu ikisi. Bill içeri giriyor, kapıyı kapıyor, sürgüyü itiyor ve emniyet kilidini de kapıyor.</p>

  <p class="calibre1">Odanın ortasında bir masa var ve üstü karmakarışık kâğıtlarla dolu ama hiçbiri bir şey ifade etmiyor; sadece göz boyamak için buradalar. Bill arada sırada hepsini atıyor ve masanın üstünü yenileriyle dolduruyor. Masanın ortasında bir telefon duruyor, Bill bununla arada sırada rastgele telefon konuşmaları yapıyor.</p>

  <p class="calibre1">Telefon şirketinin o telefonun hiç kullanılmadığını zannetmemesi gerekiyor. Bill bir yıl önce bir teksir makinesi satın almıştı, büronun daha küçük ikinci odasının kapısında etkileyici duruyor, ama hiç kullanılmıyordu.</p>

  <p class="calibre1">“Benim duyduğumu duyuyor musun, benim kokladığımı kokluyor musun, benim tattığımı tadıyor musun?” diye fısıldıyor ve ikinci odaya açılan kapıya yürüyor. Buradaki raflarda daha da anlamsız kâğıtlar istiflenmiş durumda. İki büyük dosya dolabı, (bir tanesinin tepesinde bir Walkman duruyor. Birisi kilitli kapıyı vurup yanıt alamadığı zamanlar özür yerine geçiyor.) bir sandalye ve bir portatif merdiven var.</p>

  <p class="calibre1">Bill merdiveni ana ofise götürerek masanın solunda açıyor. Evrak Çantasını bunun tepesine oturtuyor. Sonra merdivenin ilk üç basamağını çıkarak uzanıyor (Bu arada paltosunun alt yarısı açılarak bacaklara sarılıyor.) ve asılı tavan panolarından birini dikkatle yana çekiyor.</p>

  <p class="calibre1">Bunun yukarsında karanlık bir boşluk var. Fakat içinden bazı teller ve borular geçmesine rağmen buranın amacı farklı. Yukarda toz ve (en azından uzandığı bölümde yok) fare pisliği de yok; Bill ayda iki kere fare ilacı kullanıyor. İnip çıkarken giysilerinin temiz kalmasını istiyor, ama önemli olan bu değil. Önemli olan çalışmanıza ve çalışma alanınıza saygı duymak. Bunu ordudayken ormanda geçirdiği zaman içinde öğrendi ve bazen bunun, hayatta öğrendiği ikinci en önemli şey olduğunu düşünüyor. En önemlisi, kefaretin günah çıkarmanın yerini tuttuğu ve yalnızca kefaretin kimliği saptadığı. Bu, 1960’da on dört yaşındayken öğrenmeye başladığı bir dersti. Bu aynı zamanda günah çıkarma hücresine girip, “Tanrım beni bağışla, çünkü günah işledim,” diyebildiği, sonra da her şeyi sayıp dökebildiği son yıldı.</p>

  <p class="calibre1">Kefaret onun için önemli.</p>

  <p class="calibre1">Boşluğun bayat kokulu karanlığında, Tanrım kutsa beni, diye düşünüyor. Tanrı seni kutsasın, Tanrım beni kutsasın, Tanrı hepimizi kutsasın.</p>

  <p class="calibre1">Bu dar boşluğun yukarsında (Hafif bir esinti sürekli olarak toz kokusuyla asansörlerin iniltisini insana ulaştırıyor.) altıncı katın tabanı yer alıyor ve burada bir kenarı yetmiş beş santim uzunluğunda bir kapak var. Bu kapağı yapan Bill’in kendisiydi; aletlerle çalışmakta ustadır, Sharon tarafından beğenilen taraflarından biri de bu.</p>

  <p class="calibre1">Bill kapağı yukarı itiyor, bu arada yukarının ölgün ışığı boşluğa sızıyor ve adam çantasını sapından yakalıyor. Başını boşluğa soktuğunda, şimdiki konumunun altı veya dokuz metre kuzeyindeki kalın banyo borularına suyun hücum ettiği duyuluyor. Bir saat sonra binadaki insanlar kahve içmek için çalışmalarına ara verecekleri zaman bu ses süreklilik ve kumsalda kırılan dalgalar gibi belli bir ritm kazanacak. Bill buna veya katlar arası öbür gürültülere dikkat etmiyor bile; onlara alışmış bir kere.</p>

  <p class="calibre1">Dikkatle merdivenin en üstüne çıkıyor, sonra kendini aralıktan altıncı kattaki bürosuna çekerek Bill’i beşinci katta bırakıyor. O burada yine Willie oluyor. Lisede olduğu gibi. Bazen de Beysbol Willie diye tanındığı Vietnam’da olduğu gibi.</p>

  <p class="calibre1">Bu üst kat ofisinin metal raflara dizilmiş kangallar, motorlar, çeşitli alet edevat ve masanın köşesine oturmuş filtreyi andırır cisimle esaslı bir atölye görünümü var. Ama bir büro da olduğu açık; burada bir yazı makinesi, bir diktafon, bir GELEN/GİDEN sepeti (bunu ağzına kadar dolduran ve sürekli değiştirilen kâğıtlar da göz boyamak için) ve dosya dolapları var. Hem de çok sayıda dosya dolabı.</p>

  <p class="calibre1">Duvarın birinde bir aileyi Şükran Günü yemeğinin başında dua ederken gösteren Norman Rockwell tablosu asılı. Masanın arkasında Saygon’daki bir fotoğraf stüdyosunda çekilmiş çerçeveli bir fotoğrafta asteğmen üniformasıyla Willie görülüyor. Fotoğraf Dong Ha mevkiinde bir helikopterin düştüğü alandaki yararlığı nedeniyle Gümüş Haçla onurlandırılmasından kısa süre önce çekilmiş. Bunun yanı başında Willie’nin terhis belgesinin büyütülmüş bir kopyası çerçeve içinde yer alıyor. Belgedeki ad William Shearman, aldığı nişanlar da ayrıca anılıyor. Kent dışındaki bir yolda Sullivan’ın hayatını kurtarmıştı. Gümüş Haç‘a eşlik eden övgüde öyle deniyor, Dong Ha’da hayatta kalanlar öyle diyor ve hepsinden önemlisi, Sullivan öyle diyor. San Francisco’daki hastaneyi boyladıklarında Sullivan’ın ilk söylediği söz bu oldu: Sen hayatımı kurtardın arkadaş. Willie o sırada Sullivan’ın yatağının kenarında oturuyordu. Bir kolu sargılı olan Willie’nin gözlerinin etrafına bir melhem sürülmüş, ama bunun dışında bir şeyi yok. Asıl ağır yaralanan Sullivan olmuştu. AP ajansı fotoğrafçısının resimlerini çektiği gündü bu. Fotoğraf ülke çapındaki gazetelerde… Bu arada Harwich Journal’da da yayınlanmıştı.</p>

  <p class="calibre1">Bill Shearman’ı bir kat aşağıda bırakıp şimdi altıncı kat ofisinde dururken Willie, elimi tuttu, diye düşünüyor. Stüdyo fotoğrafıyla tezkeresinin yukarsında altmışlı yıllardan kalma bir poster asılı. Çerçeveli olmayan ve kenarları sararmaya başlamış bu kâğıtta barış simgesi görülüyor. Altında da kırmızı, beyaz ve mavi renklerde bir cümle: BÜYÜK AMERİKAN KUŞUNUN AYAK İZİ.</p>

  <p class="calibre1">Elimi tuttu, diye düşünüyor yine. Evet, Sullivan bunu yapmış, Willie’nin de ayağa fırlamasına ve haykırarak koğuşun öbür ucuna koşmasına ramak kalmıştı. Sullivan’ın şöyle diyeceğine emindi: “Seninle arkadaşların Doolin ve O’Meara’nın ne yaptığınızı biliyorum. Kız bana söylemeyecek mi sandınız?” Ama Sullivan hiç de böyle bir şey söylenmişti. Söylediği şu olmuştu: “Hayatımı kurtardın, arkadaşım, hemşehrim, hayatımı kurtardın. Oysa St. Gabe’in çocuklarından ne kadar korkardık.” Sullivan bunu söyleyince Willie onun, kendisiyle Doolin ve O’Meara’nın Carol Gerber’e yaptıklarından haberi olmadığını anlamıştı. Ama güvende olduğunu bilmek onu rahatlatmamıştı kesinlikle. Willie gülümseyerek Sullivan’ın elini sıkarken, Korkmakta haklıydın Sully. Korkmakta yerden göğe kadar haklıydın diye düşünmüştü.</p>

  <p class="calibre1">Willie, Bill’in evrak çantasını masanın üstüne bırakıyor, sonra yüzükoyun yere uzanıyor. Başıyla kollarını katlar arasındaki rüzgârlı ve yağ kokulu karanlığın içine sokuyor, beşinci kat ofisinin tavan panosunu yerine oturtuyor. Artık tamam; zaten kimseyi beklemiyor. (Hiçbir zaman beklemedi; Batı Eyaletleri Arazi Analistleri’nin hiçbir zaman bir müşterisi olmadı.) ama güvende olmak daha iyi. Güvenliğe önem verilince üzülmezsin.</p>

  <p class="calibre1">Beşinci kat ofisi güvenliğe alındıktan sonra Willie kapağı indiriyor. Kapak burada küçük bir halının altında gizli, halı da tahtaya süper bir tutkalla yapıştırılmış olduğundan kapak halıyı buruşturmadan ya da kaydırmadan kaldırılıp indirilebiliyor.</p>

  <p class="calibre1">Willie ayağa kalkıp ellerinin tozunu siliyor, sonra dönüp evrak çantasını açıyor. Süs teli yumağını çıkarıp masanın üstünde duran diktafonun tepesine oturtuyor.</p>

  <p class="calibre1">“İyi kız,” diyor ve Sharon’un, canı isteyince -bu sık sık oluyor da- pırlantadan farksız olabildiğini düşünüyor. Evrak çantasını yine kapıyor, sonra soyunmaya başlıyor. Bunu özenle ve metodik biçimde yaparak sabah altı buçukta yaptığı hareketleri tersine tekrarlıyor, sanki filmi sonundan başına doğru sarıyor. Üstündeki her şeyi çıkarıyor, iç donuyla siyah renkli diz boyu soketlerine varıncaya kadar her şeyini. Çıplak kalınca paltosunu, takım elbisesinin ceketini ve gömleğini dikkatle dolaba asıyor. Dolapta sadece bir tek başka giysi var, mont denemeyecek kadar ince olsa da idare edebilecek ağır bir kırmızı ceket. Bunun altında da evrak çantası diye nitelenemeyecek kadar büyük ve kutu benzeri bir cisim var. Willie, Mark Cross marka çantasını bunun yanına bırakıyor, sonra katına izine özen göstererek pantolonunu pantolon presinin arasına sıkıştırıyor. Kravat dolap kapısının arkasına vidalanmış çubuğa geçiriliyor ve orada yalnız başına uzun bir mavi dil gibi sarkık duruyor.</p>

  <p class="calibre1">Yalınayak evrak dolaplarından birinin başına yürüyor. Bunun tepesinde üstünde kabartma işi, öfkeli bir kartal figürüyle CEPHEDE ÖLÜRSEM yazısı bulunan bir sigara tablası var. Tablanın içinde zincire bağlı bir sürü madeni künye bulunuyor. Willie zinciri boynuna geçiriyor sonra evrak dolabının alt çekmecesini çekiyor. En üstte özenle katlanmış haki renkli bir şort var. Şortu giyiyor. Çekmecede ayrıca beyaz soketler ve beyaz pamukludan bisiklet yakalı bir tişört bulunuyor. Künyelerin biçimi, tıpkı kol kasları gibi bunun üstünde özellikle göze çarpıyor. Kasları A Shau’yla Dong Ha’daki kadar çarpıcı değil, ama yaşı kırkına gelen bir erkeğe göre hiç fena sayılmazlar.</p>

  <p class="calibre1">Şimdi, giyinme faslı bitmeden önce kefaret zamanı.</p>

  <p class="calibre1">Başka bir evrak dolabına gidip ikinci çekmeceyi çekiyor. Buradaki klasörleri acele gözden geçiriyor, 1982 sonlarınkileri atlıyor, sonra bu yılınkilere sıra geliyor: ocak-nisan, mayıs-haziran, temmuz, ağustos, (Her nedense yazları daha çok yazmaya mecbur hissediyor kendini) eylül-ekim, en sonunda da sonuncu klasör: kasım-aralık. Masasının başına oturup sıkışık satırlarla doldurulmuş sayfaları hızla çeviriyor. El yazısında küçük değişiklikler var, ama özü aynı: Gerçekten çok üzgünüm.</p>

  <p class="calibre1">Bu sabah yalnız on dakika kadar yazıyor. Kalemi kâğıdın üstünde gidip geliyor ve yine konunun özüne bağlı kalıyor: Gerçekten çok üzgünüm. Hesaplayabildiği kadarıyla bunu iki milyon defadan fazla yazmıştır… ve bu daha başlangıç. Gidip günah çıkartsa her şey daha çabuk olurdu, ama o, işi uzatmaktan yana.</p>

  <p class="calibre1">Yazacaklarını tamamladıktan sonra -hayır, hiçbir zaman tamamlamıyor, sadece bugünlük tamamlıyor- yeni klasörü tamamlanmış olanların ve ilerde doldurulacak olanların arasına koyuyor. Sonra konsol yerine kullandığı evrak dolaplarına dönüyor. Soketleriyle fanilasının üstündekini açarken bir şeyler mırıldanmaya başlıyor; “Benim duyduğumu duyuyor musunuz?“u değil, The Doors’u, günün geceyi nasıl yok ettiği ve gecenin günü nasıl böldüğüyle ilgili olanı.</p>

  <p class="calibre1">Sade bir mavi pamuklu gömlekle askerlerin giydiklerinden bir pantolonu üstüne giyiyor. Sonra orta çekmeceyi itip tepedekini açıyor. Arada da bir defterle bir çift çizme duruyor. Defteri alıp bir an kırmızı deri kapağına bakıyor. Kapağında altın harflerle ANILAR diye yazıyor. Ucuz bir defter. Daha iyisini de alabilirdi, ama insanın parasıyla alabileceği her şey üzerinde hakkı yoktur.</p>

  <p class="calibre1">Yazın daha çok üzüntü kaleme alıyor, ama belleği görünürde uyuyor. Anıları kışın, özellikle Noel sıralarında uyanıyor. O zaman her kesin inanılmayacak kadar genç gözüktüğü kupürlerle ve fotoğraflarla dolu olan bu deftere bakmak istiyor.</p>

  <p class="calibre1">Bugün defteri açmadan çekmeceye iade ediyor ve çizmeleri çıkarıyor. Pırıl pırıl cilalı bu çizmeler ve kıyamet gününe kadar dayanabilecekmiş gibi gözüküyorlar. Belki daha da fazla dayanırlar. Bunlar sıradan asker çizmeleri değiller, havacılara verilen atlama çizmeleri. Ama mesele yok. Aslında bir asker gibi giyinme peşinde değil. Bir asker gibi giyinmek istese bunu da yapardı.</p>

  <p class="calibre1">Ama pasaklı görünmek, bir elekte tozun birikmesine izin vermek kadar anlamsız, bu nedenle nasıl giyindiğine dikkat ediyor. Pantolonunun paçalarını çizmelerinin içine sıkıştırmıyor tabii -gideceği yer aralık ayında Beşinci Cadde, ağustosta Mekong değil, dolayısıyla da yılanlar ve böcekler gibi sorunlar olmayacak- ama derli toplu görünmek istiyor. İyi görünmek onun için en az Bill kadar, belki daha da fazla önemli. İnsanın işine ve savaş alanına saygı duyması ne de olsa kendi kendisine saygı duymasıyla başlar.</p>

  <p class="calibre1">Son iki kalem eşya dosya dolabının üst çekmecesinin arkasında: bir tüp fondötenle bir kavanoz saç jölesi. Fondötenin bir parçasını sol avucunun içine sıkıyor, sonra bunu alnından başlayarak ense köküne kadar inmek suretiyle sürmeye başlıyor. Uzun bir deneyimden kaynaklanan rahatlıkla çalışıyor ve tenine orta karar bir güneş yanığı tonu veriyor. Bu da olduktan sonra saçlarına biraz jöle sürüyor ve tekrar tarıyor, saç ayırımını örtüyor ve saçlarını alnından dümdüz arkaya yapıştırıyor. Bu son ve en küçük ayrıntı, ama belki en etkilisi. Bir saat önce Grand Central’dan çıkarak işine giden adamdan geriye hiçbir iz kalmamış bulunuyor; küçük kilere açılan kapının arkasına ilişmiş aynadaki adam işi bitmiş bir paralı askere benziyor. Güneş yanığı yüzde bir tür sessiz ve saygılı gurur var, insanların uzun süre bakmayacakları bir şey. Bakacak olsalar kederlenecekler. Willie böyle olduğunu biliyor. Bunu gördü çünkü. Niçin öyle olması gerektiğini sorgulamıyor. Kendine sorgusuz sualsiz bir dünya kurmuş ve bundan hoşlanıyor.</p>

  <p class="calibre1">Kilerin kapısını kapıyarak, “Güzel,” diyor. “İyi görünüyorsun asker.” Tersine çevrilebilir türden olan kırmızı ceketi ve kutuya benzer rantayı almak için dolabın başına dönüyor. Ceketi şimdilik masasının önündeki sandalyenin arkasına geçiriyor, çantayı ise masanın üstüne koyuyor. Çantanın kilidini açıp kapağı sağlam menteşelerinin üzerinde arkaya deviriyor. Şimdi sokak satıcılarının, içinde ucuz saatlerini ve sahte altın zincirlerini sergiledikleri mahfazaya benzer çantalara benziyor. Willie’nin çantasında birkaç eşya var, içlerinden biri de çantaya sığmak için ikiye bölünmüş bir nişan. Soğuk havalarda ele geçirilen türden bir çift eldiven, üçüncü eldiveni ise hava sıcakken giyer. Eldiven çiftini çantadan alıyor, (Onlara bugün ihtiyacının olacağı ortada.) sonra da kalın bir ipe bağlı nişanı çıkarıyor. İp iki yandaki kartonda açılmış deliklerden geçirilip düğümlendiğinden Willie nişanı boynuna asabiliyor. Çantayı yine kapıyor, ama kilidi kapamaya gerek görmüyor, nişanı da üstüne koyuyor; masanın üstü çok karışık olduğundan burası üstünde çalışabileceği biricik düzgün yüzey.</p>

  <p class="calibre1">Bir ezgi mırıldanarak masanın diz girintisinin yukarsındaki çekmecesini açıyor, kalemlerin, kola tüplerinin, ataşların ve not karnelerinin arasında el yordamıyla aranıyor ve sonunda tel raptiyesini buluyor. Sonra süs teli yumağını açıp nişanının dörtgeninin etrafına sarıyor. Telin fazlasını kesiyor ve uçlarını bağlıyor. Onu bir an yükseğe tutup nasıl göründüğüne bakıyor ve eserini beğeniyor.</p>

  <p class="calibre1">“Kusursuz!” diyor.</p>

  <p class="calibre1">O sırada telefon çalınca irkiliyor, birdenbire küçülüp sertleşen uyanık bakışlı gözlerle dönüp aygıta bakıyor. Telefon bir kere çalıyor. Sonra iki kere, üç kere çalıyor. Dördüncü çalışta makine devreye girecek onun bu ofisteki sesiyle yanıt veriyor.</p>

  <p class="calibre1">Willie Shearman, “Burası Midtown Isıtma ve Soğutma Servisi,” diyor. “Şu an size yanıt veremeyeceğimiz için zil sesinden sonra mesajınızı bırakın.”</p>

  <p class="calibre1">Bip-bip.</p>

  <p class="calibre1">Willie gergin bir yüzle ve ellerini yeni dekore edilmiş nişanının yukarsında yumruk yaparak dinliyor. Makineden gelen ses, “Alo, ben Nynex Sarı Sayfalar’ından, Ed” diyor, Willie de farkında olmadan tuttuğu soluğunu salıveriyor. Bu arada elleri de gevşiyor. “Sarı Sayfalar’daki ilan alanınızı nasıl genişletebileceğinizi, aynı zamanda da yıllık faturanızdan büyük paralar tasarruf edebileceğinizi öğrenmek için şirketinizin temsilcisi lütfen 1 -800-555-1000’de bizi arasın. Hepinize iyi tatiller ve teşekkür ederim.”</p>

  <p class="calibre1">Klik.</p>

  <p class="calibre1">Willie telesekretere tekrar konuşmasını -kendisini tehdit etmesini belki de kendi kendini suçladığı her konuda onu suçlamasını- beklermiş gibi biraz daha bakıyor, ama hiçbir şey olmuyor.</p>

  <p class="calibre1">Bunun üzerine süslenmiş nişanı tekrar çantanın içine koyuyor ve bu kez çantayı kilitliyor. Çantanın önüne bir etiket yapıştırılmış, verdiği mesajın iki yanı küçük Amerikan bayraklarıyla süslü. Mesajda HİZMET ETMEKTEN GURUR DUYDUM deniliyor.</p>

  <p class="calibre1">Willie ofisten çıkıyor, buzlu camında MIDTOWN ISITMA VE SOĞUTMA SERVİSİ yazılı kapıyı arkasından örtüyor ve kilitlerinin üçünü de kapıyor.</p>

  <h3 class="calibre7" id="sigil_toc_id_49">Sabah 9:45</h3>

  <p class="calibre1">Koridorun yarı yerinde Garowicz Finansal Planlama’nın fıçı gibi muhasebecilerinden Ralph Williamson’u görüyor. (Willie’nin görebildiği kadarıyla Garowicz’deki bütün muhasebeciler fıçı gibi.) Ralph’ın pembe ellerinden birinde tahta küreğe zincirle bağlı eski bir anahtar var. Willie gördüklerinden, çişini yapma ihtiyacındaki bir muhasebeciye bakmakta olduğu sonucu çıkarıyor. Bir küreğin üstünde bir anahtar! Lanet olası bir küreğin üstündeki lanet olası bir anahtar size kilise okulunun keyiflerini hatırlatmazsa, o çeneleri kıllı rahibeleri ve ellere çarpılan o tahta cetvelleri hatırlatmazsa, hiçbir şey hatırlatmayacaktır, diye düşünüyor. Hem biliyor musunuz? Ralph Williamson büyük olasılıkla bir küreğin üstünde o anahtarın bulunmasından hoşlanıyor, tıpkı evindeki duşun SICAK musluğuna tavşan ya da sirk soytarısı biçiminde bir sabunun iple asılı olmasından hoşlanması gibi. Hoşlanıyorsa ne olacak yani? Yargılamayın ki, sizi de yargılamasınlar.</p>

  <p class="calibre1">«Hey Ralphie, ne var, ne çok?”</p>

  <p class="calibre1">Dönüp Willie’yi görünce Ralph’ın yüzü gülüyor. “Hey, mutlu Noel’ler!” Ralph’ın gözlerindeki anlam Willie’yi gülümsetiyor. Tombul küçük hergele onu çok seviyor. Niçin sevmesin ki? Ralph öyle derli toplu bir adama bakıyor ki.</p>

  <p class="calibre1">“Sana da mutlu Noel’ler, dostum.” Willie (yüzüne uymayan beyazdaki elini gizleyen) eldiven geçirilmiş elini avucu yukarıya çevrili olarak uzatıyor. “Beş tane indir!”</p>

  <p class="calibre1">Ralph çekingen bir gülümseyişle denileni yapıyor.</p>

  <p class="calibre1">“On tane indir!”</p>

  <p class="calibre1">Ralph da tombul pembe elini çevirip uzatarak Willie’nin onu tokatlamasına izin veriyor.</p>

  <p class="calibre1">Willie, “O kadar hoşuma gitti ki, tekrar yapmalıyım!” diyor ve Ralph’a beş şaplak daha indiriyor. “Noel alışverişlerini tamamladın mı, Ralphie?”</p>

  <p class="calibre1">Ralph, “Hemen hemen,” diyerek sırıtıyor ve banyo anahtarını şıngırdatıyor. “Evet, hemen hemen. Ya sen Willie?”</p>

  <p class="calibre1">Willie ona göz kırpıyor. “Nasıl olduğunu bilirsin, kardeş. İki üç kadınım var ve onların bana birer hatıra almalarına izin veriyorum.”</p>

  <p class="calibre1">Ralph’ın hayran hayran gülümsemesi bilmediğini, fakat bilmek istediğini anlatıyor. “İş telefonu geldi mi?” “Bütün bir günü dolduracak kadar. Biliyorsun tam mevsimi.”</p>

  <p class="calibre1">“Bana sorarsan, senin için her zaman tam mevsimi. İşler iyi olmalı. Neredeyse hiç ofisinde değilsin.”</p>

  <p class="calibre1">“Tanrı işte bu yüzden bize telesekreterler verdi, Ralphie. Yoluna devam etsen iyi olacak, yoksa en iyi gabardin pantolonunda yaş bir teke ortaya çıkacak.”</p>

  <p class="calibre1">Ralph gülerek (biraz da kızararak) tuvaletin yolunu tutuyor.</p>

  <p class="calibre1">Willie, elinde çantasıyla asansörlere yöneliyor. Bu arada gözlüğümün hâlâ öteki şeyle ceket cebinde olup olmadığını kontrol ediyor. Oradalar, içinde gıcır gıcır yirmi dolarlık banknotlar bulunan şişkin zarf orada. Banknotlar on beş tane. Çavuş Wheelock’un küçük ziyaretinin zamanı; Willie onu bir gün önce bekliyordu. Belki yarından önce gelmeyecek, ama Willie ziyaretin bugün olacağına bahse girebilir… Hoşuna gitmese de. Ama dünya böyle işte, işinizi yürütmek için taviz vermek zorundasınız. Ama yine de içerliyor adam. Bazı günler Jason Wheelock’un kafasına bir kurşun sıkmanın ne kadar hoş olacağını düşünüyor. Ormanda bazen böyle oluyordu. Böyle olması gerekiyordu. Örneğin, Malenfant olayındaki gibi. Sivilceleri ve iskambil desteleriyle o orospu çocuğu.</p>

  <p class="calibre1">Evet, ormanda her şey farklıydı. Ormanda daha büyük bir yanlış önlemek için bazen yanlış bir şey yapmak zorundaydınız. Bu tür davranış öncelikle yanlış yerde olduğunuzu gösteriyor, ama bir kere çorbanın içine düşünce yüzmek zorundasınız. O ve Bravo Bölüğü‘ndeki adamları yalnız bir iki gün Delta Bölüğü‘nün çocuklarıyla beraberdiler onun için Willie’nin Malenfant’la ilgili fazla bir deneyimi yoktu, ama sinir bozucu, tiz sesini unutmak zordu, ayrıca, Malenfant’ın, sonu gelmeyen King oyunlarında birisi attığı kartı geri almaya kalkışınca bağırdığı bir şeyi anımsıyordu: “Olamaz, mankafa! Atılan kart oynanmış sayılır!”</p>

  <p class="calibre1">Malenfant hergelenin biri olabilirdi, ama bu konuda haklıydı. Kartlarda olduğu gibi hayatta da atılan oynanmış sayılıyordu.</p>

  <p class="calibre1">Beşinci katta durmayan asansör onu artık rahatsız etmiyor. Bill Shearman’la aynı katta çalışan kimselerle defalarca binanın lobisine inmişti ve onu tanımamışlardı. Tanımaları gerekirdi, bunu biliyordu, ama tanımamışlardı işte. Bunun nedeni giysi değişikliği ve makyaj olsa da sonra saçlarda karar kıldı. Ancak içinden bunların hiçbiri olmadığını biliyordu. Hatta neden, içinde yaşadıkları dünyanın uyuşuk duygusuzluğu bile olamazdı. Yaptığı işler o kadar da köklü sayılmazdı; asker pantolonuyla çizmeleri ve biraz kahverengi fondöten kılık değiştirmek demek değildi. Açıklamasını bilmediği için, fazla üstünde durmuyor. Bu tekniği de daha birçokları gibi Vietnam’da öğrenmişti.</p>

  <p class="calibre1">Genç zenci hâlâ lobi kapısının dışında (Eski eşofman üstünün kapişonunu arkaya atmıştı.) bekliyor ve plastik bardağını Willie’ye uzatıyor. Bay Tamirci çantasını bir elinde tutan züppenin gülümsediğini görüyor ve kendi gülümsemesi de bütün yüzüne yayılıyor.</p>

  <p class="calibre1">Bay Tamirci’ye, “Bana küçücük bir yardım nasıl, dostum?” diye soruyor.</p>

  <p class="calibre1">Willie hâlâ gülümseyerek, “Yolumun üstünden çekil, tembel mankafa, işte bu kadar,” diyor. Delikanlı bir adım gerileyerek Willie’ye şok içinde bakıyor. Söyleyecek bir şey bulana kadar Bay Tamirci bina blokunun yarısına gelmiş bulunuyor ve eldivenli elindeki çantayı sallayarak alışveriş kalabalığının içinde gözden kayboluyor.</p>

  <h3 class="calibre7" id="sigil_toc_id_50">Sabah 10:00</h3>

  <p class="calibre1">Whitmore Oteli’ne giriyor, lobiden geçiyor ve yürüyen merdivenle tuvaletlerin bulunduğu asma kata çıkıyor. Gün içinde onu kaygılandıran kısım sadece bu, nedenini ise bilmiyor. Muhakkak olan bir şey varsa, otel tuvaleti gezileri sırasında, öncesinde veya sonrasında hiçbir şeyin olmaması. (Kent ortasında yaklaşık iki düzinesini ziyaret ediyor.) Başına bir terslik gelecek olursa bunun otel tuvaletinde olacağından emin. Çünkü bundan sonra olanlar Bill Shearman’ı Willie Shearman’a dönüştürmekten farklı. Bill ve Willie kardeşler, belki de ikizdirler, birinden ötekine geçmek ise çok normal geliyor insana. Ama çalışma gününün son değişimi -Willie Shearman’dan Kör Willie Garfield’e dönüşmek çok farklı. Sonuncu değişimin karanlık ve gizli bir yanı var. Bu iş tamamlanıp beyaz bastonunu önünde yere vura vura sokağa çıkana kadar kendini, eski derisini atıp yenisinin sertleşmesini bekleyen bir yılan gibi hissediyor.</p>

  <p class="calibre1">Etrafına bakınınca erkekler tuvaletinin belki bir düzine bölmesinin, ikincisinin kapısının altındaki bir çift ayak dışında boş olduğunu görüyor. Birisi hafifçe öksürerek genzini temizliyor. Bir gazete hışırdıyor. Terbiyeli bir osuruğun ffft sesi duyuluyor.</p>

  <p class="calibre1">Willie sıranın sonuncu bölmesine giriyor. Çantasını yere bırakıyor, kapıyı sürgülüyor ve kırmızı ceketini çıkarıyor. Bunu ters yüz ediyor. Ceketin öbür yüzü zeytin yeşil. Bir tek hareketle eski bir askerin Savaş Meydanı ceketi oluyor. Yaratıcı yanı olan Sharon, ceketin bu yüzünü bir ordu fazlası dükkânından almış, onu kırmızı ceketin içine dikebilmek için de astarını yırtıp çıkarmıştı. Ancak dikmeden önce cekete bir üsteğmen rütbesi iliştirmiş, adla birlik bantlarının olması gereken yere siyah kumaş şeritleri uygulamıştı. Ondan sonra giysiyi belki otuz kere yıkamıştı. Bütün işaretler artık silindiler, fakat olmaları gereken yer hemen göze batıyor; kumaş kollarla sol göğüste daha yeşil, askerî birliklerin görür görmez tanıyacakları yerlerde daha yeni.</p>

  <p class="calibre1">Willie ceketi kancaya asıyor, tuvaletin üstüne oturuyor, sonra çantayı alıp bacaklarının üstüne yerleştiriyor. Çantayı açıyor, ikiye bölünmüş bastonu çıkarıyor ve parçaları birbirine ekliyor. Onu altındaki bir yerinden tutarak oturur durumdayken uzanıyor ve bastonun sapını ceketinin tepesine geçiriyor. Sonra çantayı kapıyor, iş tamam sesini taklit etmek için (belki gereksiz, ama emin olmak daha iyi) rulodan biraz kâğıt alıyor, sonra da sifonu çekiyor.</p>

  <p class="calibre1">Bölmeden çıkmadan önce ceketin, rüşvet zarfının bulunduğu cebinden gözlüğü çıkarıyor. Gözlerin etrafını saran gözlükler bunlar. Ama görenleri karşısındakinin eski bir asker olduğuna inandırdığı, ayrıca, kimse yanlardan bile gözlerine bakamayacağı için işi açısından yararlı.</p>

  <p class="calibre1">Willie Shearman, Whitmore’un asma kat tuvaletinde kalıyor. Tıpkı Bill Shearman’ın Batı Eyaletleri Arazi Analistleri’nin beşinci kat ofisinde kalışı gibi. Dışarı çıkan adam -asker ceketli, gözlüklü ve bastonunu hafif hafif yere vurarak yürüyen adam- Kör Willie, yani Gerald Ford’un günlerinden beri Beşinci Cadde’nin alışılmış bir siması.</p>

  <p class="calibre1">Asma katın küçük lobisinden merdivene doğru yürürken (Körler yanlarında biri olmadan hiçbir zaman yürüyen merdivenleri kullanmazlar.) kırmızı bleyzer giymiş bir kadının ona doğru geldiğini görüyor. Aralarındaki koyu renge boyalı merceklerin öbür tarafından bakınca, çamurlu suda yüzen egzotik bir balığa benziyor kadın. Tabii konu yalnız gözlük değil; bu öğleden sonra saat iki sularında gerçekten kör olacak.</p>

  <p class="calibre1">Tıpkı John Sullivan ve kim bilir daha kaç kişiyle 70’li yıllarda Dong Ha eyaletinde helikopterle hastaneye nakledilirken kör olduğunu haykırışı gibi. Sullivan’ı yolun üstünden kaldırırken, “Kör oldum,” diye haykırıyordu, oysa tam anlamıyla olmamıştı. Patlamayı izleyen beyaz ışıltı içinde Sullivan’ in yerde yuvarlandığını, bir yandan da dökülen bağırsaklarını tutmaya çalıştığını görmüştü. Sullivan’ı yerden kaldırmış ve onu hantalca omzuna atarak koşmaya çalışmıştı. Sullivan, Willie’den daha iriydi, çok daha iri, Willie’nin de böyle bir yükü nasıl taşıyabildiğine aklı ermiyordu, ama nasıl olduysa helikopterlerin beklediği açıklığa kadar taşıyabilmişti. Tanrı sizden razı olsun helikopterler. Açıklığa kadar koşmuştu. O sırada etrafından mermiler vınlayıp geçiyor, mayının ya da bubi tuzağının patladığı yerdeki patikada Made in America vücut parçaları patikanın her tarafına saçılmış bulunuyordu.</p>

  <p class="calibre1">Sullivan sırtında, onun kanının üniformasını ıslattığını hissederken bir yandan, “Kör oldum,” diye bağırmıştı. Sullivan da o sırada haykırmaktaydı. Sullivan sesini kesmiş olsaydı, Willie acaba onu omzundan aşağı kaydırır ve pusudan kurtulmaya çalışarak tek başına koşar mıydı? Herhalde hayır. Çünkü o vakte kadar Sullivan’ın gerçekte kim olduğunu, doğduğu kentteki Sully, aynı kentten Carol Gerber’le çıkan Sully olduğunu öğrenmişti.</p>

  <p class="calibre1">“Kör oldum, kör oldum, kör oldum!” Sullivan’ı taşırken Willie Shearman böyle bağırıyordu. Dünyanın büyük kısmının patlama etkisiyle bembeyaz gözüktüğü bir gerçekti. Ama mermilerin yaprakların arasından fırlayıp ağaç gövdelerine çarptığını, günün daha erken saatlerinde kentte olan bir adamın elini aniden boğazına götürdüğünü Willie hâlâ hatırlıyor. Kanın o adamın parmaklarının arasından fıskiye gibi fışkırarak üniformasını kızıla boyadığını gördüğünü hatırlıyor. Delta Bölüğü‘nden olan adamlarından bir diğeri -adı Pagano’ydu- o adamı belinden kavramış ve fazla bir şey göremeyerek sendeleyen Willie Shearman’ın yanından itip kakarak geçirmişti. Willie bir yandan, “Kör oldum, kör oldum, kör oldum,” diye bağırıyor, bir yandan da Sullivan’ın kanının kokusunu alıyordu. Helikopterde o beyazlık daha da yoğunlaşmıştı. Yüzü, saçları ve saç derisi yanmıştı, dünya da beyazdı. Kavrulmuştu ve tütüyordu bu cehennem kaçkını. Asla bir daha görmeyeceğini sanmıştı ve bu onu rahatlatmıştı. Ama görmüştü tabii.</p>

  <p class="calibre1">Zaman içinde görmüştü.</p>

  <p class="calibre1">Kırmızı bleyzerli kadın yanına ulaşmıştı. “Size yardım edebilir miyim, bayım?” diye soruyor.</p>

  <p class="calibre1">Kör Willie, “Hayır, bayan,” diyor. Aralıksız yere vuran baston duruyor ve boşluğu yokluyor. Dansçı gibi bir ileri, bir geri sallanıyor, merdivenin yanlarını araştırıyor. Kör Willie başını eğiyor, sonra dikkatli, fakat güvenle adım atarak tıkışık çantayı tutan eliyle trabzana dokunana kadar ilerliyor.</p>

  <p class="calibre1">Trabzanı kavrayabilmek için çantayı bastonlu eline geçiriyor, sonra kadına doğru dönüyor. Doğrudan yüzüne değil de biraz yana bakmaya dikkat ederek kadına gülümsüyor. “Hayır, teşekkür ederim, iyiyim. Mutlu Noel’ler.”</p>

  <p class="calibre1">Bastonu ilersine vurarak ve koca çantayı bastona rağmen kolaylıkla tutarak ilerliyor. Çanta tabii ki hafif, neredeyse boş. Sonra durum fazlasıyla değişecek.</p>

  <h3 class="calibre7" id="sigil_toc_id_51">Sabah 10:15</h3>

  <p class="calibre1">Beşinci Cadde tatil günleri için donatılmış, ama Willie parıltıları ve güzellikleri zor fark ediyor. Sokak lambaları çobanpüskülünden çelenklerle süslü. Büyük mağazalar, dev kırmızı kurdelelerle bezeli gösterişli Noel paketlerine dönüşmüşler. Çaprazlamasına on iki metre olması gereken bir çelenk Brooks Kardeşlerin vakur bej cephesini süslüyor. Saks’ın görkemli camekânında bir ‘haute couture’ mankeni (yüzünde ağır başlı bir anlam, memesiz ve kalçasız bir vücutla) bir Harley-Davidson motosikletinin üstüne ata biner gibi oturmuş. Başında bir Noel Baba külahı, üstünde kürk süslemeli bir motosikletli ceketi, ayaklarında da diz boyu çizmeler. Motosikletin didonundan küçük gümüş çanlar sallanıyor. Yakında bir yerde gezginci şarkıcılar Sessiz Gece’yi söylüyorlar; Kör Willie’nin favori şarkısı değil bu, ama “Benim Duyduğumu Duyuyor musun?‘dan kat kat iyi.</p>

  <p class="calibre1">Her zaman durduğu yerde, St. Patrick Kilisesi’nin önünde ve Saks’ın karşısında duruyor. Paketlerle yüklü insanlar önünden geçiyorlar. Hareketleri şimdi sade ve vakur. Erkekler tuvaletindeki rahatsızlığı, her şeyin meydana çıkması korkusu geçti. Kendini hiçbir zaman buraya geldiğindeki kadar Katolik hissetmiyor. Ne de olsa St. Gabe’in çocuklarından biri o; üstünde bir haç taşıyor, beyaz keten cüppeyi giyiyor, papaza yardımcı koro çocuğu olma sırasını savıyor, günah çıkartma hücresinde diz çöküyor, cumaları da nefret ettiği mezgit balığını yiyordu. O hâlâ birçok bakımdan bir St. Gabe çocuğu, üç kişiliğinin de ortak yanı bu. Yalnız son günlerde günah çıkartmak yerine kefaretini ödüyor ve cennete gitme güvenini kaybetmiş durumda. Bugünlerde bütün yapabildiği umut etmek.</p>

  <p class="calibre1">Yere bağdaş kuruyor, çantanın kapağını kaldırıyor ve kent merkezinin ötesinden gelenlerin, üstüne yapıştırılmış etiketi görecekleri yöne çeviriyor. Sonra üçüncü eldiveni çıkarıyor; 1960 yazından beri onda olan beysbol eldivenini. Eldiveni çantanın yanına bırakıyor. Hiçbir şeyin beysbol eldiveni olan bir kör kadar insanların yüreğini parçalamadığını keşfetti çünkü. Amerika Tanrı senden razı olsun.</p>

  <p class="calibre1">Son olarak tellerle süslenmiş yaftayı alarak ipini başından geçiriyor. Yafta ceketinin önüne yaslanmış durumda.</p>

  <p class="calibre1">AMERİKAN ORDUSU EMEKLİLERİNDEN WILLIAM J. GARFIELD</p>

  <p class="calibre1">QUANG TRI, THUA THIEN, TAM BOI VE A SHAU’DA HİZMET ETTİM</p>

  <p class="calibre1">1970’DE DONG HA EYALETİNDE GÖZLERİMİ KAYBETTİM</p>

  <p class="calibre1">1973’DE MİNNETTAR BİR HÜKÜMET TARAFINDAN İMTİYAZLARIMDAN YOKSUN EDİLDİM</p>

  <p class="calibre1">1975’DE EVİMİ KAYBETTİM</p>

  <p class="calibre1">DİLENDİĞİM İÇİN UTANIYORUM, AMA OKUYAN BİR OĞLUM VAR</p>

  <p class="calibre1">EĞER MÜMKÜNSE HAKKIMDA İYİ DÜŞÜNÜN</p>

  <p class="calibre1">Bu soğuk ve kar yağışına gebe günün beyaz ışığının koyu renk camlı gözlüğünün üstünden kayması için başını kaldırıyor. Çalışma şimdi başlıyor, hem de kimsenin bilemeyeceği kadar zor bir çalışma. Asker duruşunun bile bir şekli var; bu, geçit törenlerindeki rahat vaziyetinin aynı değil, ama buna yakın. Baş dik durmalı, binlercesinin, on binlercesinin önünden geçtiği insanlara, insanların içine bakmalı. Eller siyah eldivenlerinin içinde dümdüz aşağı sarkmalı, rütbe ve işaretlerini pantolonunu ya da başka şeyleri kurcalamamalı. O kırgınlık ve ezik gurur havasını yansıtmaya devam etmeli. Utanç veya utandırmak duyguları, hepsinden önemlisi, herhangi bir delilik belirtisi olmamalı. Kendisiyle konuşulmadıkça konuşmuyor ve ancak kendisiyle nazik bir dille konuşulduğu zaman konuşuyor. Niçin gerçek bir iş bulmadığını veya imtiyazlarından yoksun edilmekle neyi kastettiğini soranlara bir yanıt vermiyor. Onu sahtekârlıkla suçlayanlarla veya babasının sokak köşelerinde dilenerek onu okutmasına göz yuman bir oğulu aşağılayanlarla da tartışmıyor. Bu çok kesin kuralı yalnız bir kere, 1981’in boğucu sıcaklıktaki bir öğleden sonra bozduğunu anımsıyor. Bir kadın ona öfkeyle, “Oğlunuz hangi okula gidiyor?” diye sormuştu. Kadının neye benzediğini bilmiyor, saat dört olmuştu, o ise en az iki saattir kördü, ama öfkenin, tıpkı eski bir şilteden püsküren tahtakuruları gibi dört bir yana saçıldığını hissetmişti. Kadın ona bir anlamda Malenfant’la tiz sesini anımsatmıştı. Hangi okul olduğunu söyleyin, ona bir köpek pisliği postalamak istiyorum. Willie, sesin geldiği yöne dönerek zahmet etmeyin demişti. Bir yere postalamak istediğiniz köpek pisliğiniz varsa, onu Johnson’a yollayın. Federal Express postayı cehennemde de sahibine ulaştırmalı, başka her yere ulaştırıyor.</p>

  <p class="calibre1">Arkasında kaşmir palto olan bir adam, “Tanrı sizden razı olsun, dostum,” diyor. Sesi heyecandan titriyor.</p>

  <p class="calibre1">Ama Kör Willie Garfield şaşırmış değil. O daha neler duymuştu, neler. Şaşılacak kadar çok müşterisi paralarını dikkatle ve adeta saygıyla beysbol eldiveninin içine bırakırlar. Ama kaşmir paltolu adam sadakasını, ait olduğu yere, açık çantanın içine bırakıyor. Beşlik bir banknot. Çalışma günü başladı.</p>

  <h3 class="calibre7" id="sigil_toc_id_52">Sabah 10:45</h3>

  <p class="calibre1">Şu ana kadar işler yolunda. Willie bastonunu dikkatle yere, yanına bırakıyor, bir dizinin üstüne abanıyor ve beysbol eldiveninin içindeki paraları kutunun içine boşaltıyor. Sonra, hâlâ iyi görebildiği halde ellerini banknotların arasında dolaştırıyor. Eline alıyor, şapkanın içinde dört veya beş yüz olmalı, bu da üç bin dolar kazançlı bir günde olduğunu gösteriyor, yılın bu mevsimi için pek parlak değil, ama kötü de sayılmaz. Onları rulo yapıyor ve etraflarına bir lastik geçiriyor. Arkasından, çantadaki bir düğmeye dokunmasıyla çantanın sahte tabanı yaylar üstünde aşağı çöküyor ve bozuklukları çantanın dibine düşürüyor. Willie banknot rulosunu da bunlara katıyor. Ne yaptığını gizlemeye kalkışmıyor, bu yüzden utanç da duymuyor; bunca yıldır bunu yaptığı halde kimse onu soymaya kalkışmadı. Bunu deneyecek sersemin vay haline.</p>

  <p class="calibre1">Willie düğmeyi salıvererek sahte tabanın yerine oturmasını sağlıyor ve tekrar ayağa kalkıyor. Anında bir el sırtına yapışıyor.</p>

  <p class="calibre1">Elin sahibi, “İyi Noel’ler, Willie,” diyor. Kör Willie onu sürdüğü losyonun kokusundan tanıyor.</p>

  <p class="calibre1">Willie, “İyi Noel’ler, Çavuş Wheelock,” diye karşılık veriyor. Başı soru sorar gibi hafif yukarı kalkmış durumda. Elleri yanlarına sarkıyor, cilalı çizmelerin içindeki ayakları rahat vaziyeti olamayacak kadar bitişik ama hazır ol denilebilecek kadar da bitişik değil. “Bugün nasılsınız, efendim?”</p>

  <p class="calibre1">Wheelock, “Hem de çok iyiyim, orospu çocuğu. Beni tanırsın, daima iyiyimdir,” diyor.</p>

  <p class="calibre1">O sırada parlak kırmızı renkte bir kazağı göz önüne seren önü açık paltolu bir adam geliyor. Saçları kısa, tepesinde siyah, şakaklarında ise kırlaşmış. Yüzünde Kör Willie’nin hemen tanıdığı taştan oyulmuş gibi, ciddi bir anlam var. Elinde iki çanta tutuyor; biri Saks’dan, öbürü Bally’den. Durup etiketteki yazıları okuyor.</p>

  <p class="calibre1">“Dong Ha mı?” diye birdenbire soruyor. Bir yerin adını okur gibi değil de, kalabalık bir sokakta eski bir tanıdığı görmüş gibi konuşuyor.</p>

  <p class="calibre1">Kör Willie, “Evet, efendim,” diyor.</p>

  <p class="calibre1">“Komutanınız kimdi?”</p>

  <p class="calibre1">“Yüzbaşı Bob Brissum, efendim. Onun üstündeki komutanımız da Albay Andrew Shelfdi.”</p>

  <p class="calibre1">Önü açık palto giyen adam, “Shelfden söz edildiğini duydum,” diyor. Yüzü birdenbire farklı görünüyor. Köşe başındaki adama doğru yürürken yüzü Beşinci Cadde’ye ait bir yüz gibi görünüyor. Şimdi ise öyle birine benzemiyor. Ekliyor. “Ama kendisiyle hiç karşılaşmadım.”</p>

  <p class="calibre1">“Hizmet süremin sonlarında yüksek rütbe sahipleriyle pek karşılaşmadık, efendim.”</p>

  <p class="calibre1">“A Shau Vadisi’nden çıktıysan buna hiç şaşmam. Öyle değil mi?”</p>

  <p class="calibre1">“Evet, efendim. Dong Ha’yı vurduğumuzda komuta zinciri kopmuştu. Ben bu arada başka bir teğmenle işbirliği yapmıştım. Adı Dieffenbaker.”</p>

  <p class="calibre1">Kırmızı kazaklı adam yavaşça başını sallıyor. “Yanılmıyorsam, o helikopterler düştüğünde sizler oradaydınız.” “Doğru, efendim.”</p>

  <p class="calibre1">“O zaman daha sonra da oradaydınız. Yani…”</p>

  <p class="calibre1">Kör Willie onun tamamlamasına olanak vermiyor. Wheelock’un losyonu her zamankinden daha keskin olarak burnunun içinde. Adam, artık ateşli bir randevunun bitimindeki seks tutkunu bir genç gibi kulağının içine soluyor. Wheelock onun bu numarasını hiçbir zaman yutmamıştı ve Kör Willie köşesinde rahat bırakılmak ayrıcalığı için yüklü bir para ödediği halde, Wheelock’un hâlâ işi yüzüne gözüne bulaştırmasını dileyecek kadar polis olduğunu biliyor. Wheelock kısmen de olsa bunun için çaba bile gösteriyor. Ama bu dünyanın Wheelock’ları sahte gözüken şeyin her zaman sahte olmadığını hiçbir zaman anlamayacaklardır. Sorunlar bazen ilk bakışta gözüktüklerinden biraz daha karmaşıktırlar. Bir politik fıkra ve kalitesiz sinema yazarları için koltuk değneği olduğu yıllarda Vietnam’ın ona öğretmek zorunda olduğu başka bir şeydi bu.</p>

  <p class="calibre1">Saçları kırlaşmış adam, “Altmış dokuzla yetmiş zorlu yıllardı,” diyor. Ağır bir sesle konuşuyor. “3/187’yle Hamburger Tepesi’nde olduğumdan A Shau ile Tam Boi’yi biliyorum. 922 numaralı yolu anımsıyor musun?” Kör Willie, “Evet, efendim, Zafer Yolu,” diyor. “Orada iki arkadaşımı kaybettim.”</p>

  <p class="calibre1">Önü açık paltolu adam, “Zafer Yolu,” diyor ve birden bin yaşında görünüyor. Üstündeki kırmızı kazak da komik bir şey yaptıklarını sanan yaramaz çocuklar tarafından bir müze mumyasının üstüne geçirilmişçesine müstehcen duruyor. Gözleri belki yüz ufkun üzerinde. Sonra buraya, yakınlardaki çanların çıkardıkları kızak zillerine benzer sesi duyduğu bu sokağa dönüyor. Adam çantalarını pahalı ayakkabılarının arasına koyuyor ve iç cebinden domuz derisi bir cüzdan çıkarıyor. Onu açıyor, kalın bir banknot tomarını karıştırıyor.</p>

  <p class="calibre1">“Oğlun nasıl, Garfield?” diye soruyor. “Okulda iyi notlar alıyor mu?”</p>

  <p class="calibre1">“Evet, efendim.”</p>

  <p class="calibre1">“Kaç yaşında?”</p>

  <p class="calibre1">“On beş yaşında, efendim.”</p>

  <p class="calibre1">“Bir devlet okulunda mı?”</p>

  <p class="calibre1">“Hayır, bir kilise okulunda efendim.”</p>

  <p class="calibre1">“Mükemmel. Eğer Tanrı isterse kahrolası Zafer Yolu’nu hiçbir zaman görmeyecek.” Önü açık paltolu adam cüzdanının içinden bir banknot çıkarıyor. Kör Willie, Wheelock’un salıverdiği soluğu duyduğu kadar hissediyor da. Bir yüzlük olduğunu bilmek için banknota bakmasına gerek yok.</p>

  <p class="calibre1">“Size katılıyorum, efendim. Tanrı isterse.”</p>

  <p class="calibre1">Paltolu adam banknotla Willie’nin eline dokunuyor, eldivenli el çıplakmış ve ona sıcak bir şey değdirilmiş gibi geri çekilince şaşırmış görünüyor.</p>

  <p class="calibre1">Kör Willie, “Mümkünse onu çantamın ya da beysbol eldivenimin içine koyun, efendim,” diyor.</p>

  <p class="calibre1">Paltolu adam kaşlarını hafifçe çatarak ona bir an bakıyor, sonra anlamış görünüyor. Eğilip banknotu bir yanına mavi mürekkeple GARFIELD yazılmış eldivenin içine koyuyor, sonra elini ön cebine atarak içinden bir avuç dolusu bozukluk çıkarıyor. Bunları banknotun havalanmaması için ihtiyar Benjamin Franklin’in yüzünün üstüne saçıyor, sonra doğruluyor. Gözleri yaşlı ve kanlanmış.</p>

  <p class="calibre1">Kör Willie’ye, “Sana kartımı vereyim mi?” diye soruyor. “Seni bir sürü emekli asker örgütüyle temasa geçirebilirim.”</p>

  <p class="calibre1">“Teşekkür ederim, efendim. Bunu yapabileceğinize eminim, ama size duyduğum tüm saygıya rağmen reddetmek zorundayım.”</p>

  <p class="calibre1">“Çoğunu denedin mi?”</p>

  <p class="calibre1">“Evet, bazılarını denedim, efendim.”</p>

  <p class="calibre1">“Cepheden sonra nereye sevk edildin?”</p>

  <p class="calibre1">“San’ Francisco’ya, efendim.” Willie kısa bir duraklamadan sonra ekliyor. “Kedicik Sarayı‘na.”</p>

  <p class="calibre1">Paltolu adam buna içtenlikle gülüyor. Yüzü kırışınca, gözlerine dolmuş yaşlar yorgun yüzüne akıyor. “Kedicik Sarayı ha!” diye bağırıyor. “On yıldan beri oradan söz edildiğini duymamıştım! Her yatağın altında bir lazımlık, her yorganın altında da çıplak bir hemşire. Doğru, değil mi? Üstlerinden hiç çıkarmadıkları renkli boncuklar dışında anadan doğma çıplaktılar.”</p>

  <p class="calibre1">“Doğru söylüyorsunuz, efendim.”</p>

  <p class="calibre1">“İyi Noel’ler, asker.” Paltolu adam tek parmakla bir selam çakıyor.</p>

  <p class="calibre1">“Size de iyi Noel’ler, efendim.”</p>

  <p class="calibre1">Paltolu adam çantalarını alıp yoluna devam ediyor. Bir daha da arkasına bakmıyor. Bakmış olsa da Kör Willie görmeyecekti; dünyası artık hayallerden ve gölgelerden oluşuyor.</p>

  <p class="calibre1">Wheelock, “Ne kadar güzel,” diye mırıldanıyor. Adamın, kulağının içine üfürdüğü kullanılmış havanın dokunuşu Kör Willie’ye iğrenç geliyor, ama başını bir santim bile öteye kaçırmak keyfini vermeyecek adama. “Moruk gerçekten ağlıyordu. Senin de gördüğüne eminim. Ama güzel konuştuğun kesin, Willie.”</p>

  <p class="calibre1">Willie bir şey demedi.</p>

  <p class="calibre1">“Kedicik Hastanesi diye bilinen askeri bir hastane ha?” Wheelock gülüyor. “Tam bana göre bir yere benziyor. Orayı nerede okudun, macera adamı?”</p>

  <p class="calibre1">Bir kadının gölgesi, kararan günün içindeki karanlık bir şekil, açık çantanın üzerine eğiliyor ve içine bir şey atıyor. Eldivenli bir el Willie’nin eldivenli eline dokunuyor ve hafifçe sıkıyor. “Tanrı senden razı olsun, dostum,” diyor.</p>

  <p class="calibre1">“Teşekkür ederim, hanımefendi.”</p>

  <p class="calibre1">Gölge uzaklaşıyor. Ama Kör Willie’nin kulağının içindeki soluklar hayır.</p>

  <p class="calibre1">Wheelock, “Bana verilecek bir şeyin var mı, arkadaş?” diye soruyor.</p>

  <p class="calibre1">Kör Willie ceketinin cebine elini atıyor. Zarfı çıkarıyor ve uzatıyor. Wheelock onu kaşla göz arasında Willie’nin parmaklarının arasından kapıyor.</p>

  <p class="calibre1">“Seni hergele seni!” Polisin sesinde öfke kadar korku seziliyor. “Sana kaç kere söyleyeceğim avucuma bırak diye.”</p>

  <p class="calibre1">Kör Willie bir şey demiyor. Beysbol eldivenini, BOBBY GARFIELD adını nasıl sildiğini -yani mürekkebin deriden silinebileceği kadar- ve yerine Willie Shearman adını yazdığını düşünüyor. Ardından, Vietnam sonrasında yeni hayatına başlarken adı ikinci defa silmiş ve bir tek adı, GARFIELD adını iri harflerle kaydetmişti. Eski Alvin Dark eldiveninin bütün bu değişikliklerin yapıldığı bölümü eski ve soyulmuş gözüküyor. Eldiveni düşünür, o aşınmış yer ve kat kat adlar üzerinde konsantre olursa, büyük bir olasılıkla aptalca bir şey yapmanın önüne geçer. Çünkü Wheelock’un istediği bu tabii. Onun istediği, o rüşvetten çok daha fazlası. Bu nedenle Willie’nin aptalca bir şey yapmasını, kendini ele vermesini istiyor.</p>

  <p class="calibre1">Wheelock kısa bir aradan sonra, “Bu kaç para?” diye soruyor.</p>

  <p class="calibre1">Kör Willie, “Üç yüz dolar,” diyor. “Üç yüz dolar, Çavuş Wheelock.”</p>

  <p class="calibre1">Bu sözleri düşünce dolu bir sessizlik izliyor. Wheelock, Kör Willie’den bir adam uzaklaşıyor, Willie’nin kulaklarına dolan soluklar da hafifliyor. Kör Willie küçük lütuflar için dahi minnettar.</p>

  <p class="calibre1">Wheelock sonunda, “Tamam,” diyor. “Ama bu defalık. Ne var ki, yeni bir yıl geliyor, arkadaş. Dostun Polis Jasper’in ise New York’un kuzeyinde bir arsacığı var. Orada küçük bir kulübe inşa ettirmek istiyor.</p>

  <p class="calibre1">Anlıyorsun, değil mi? Pokerin bedeli yükseliyor.”</p>

  <p class="calibre1">Kör Willie bir şey demiyor, ama şimdi çok dikkatli dinliyor. Hepsi bu kadar olsa yine iyi. Wheelock’un sesinden konuşmanın bitmediğini anlatıyor.</p>

  <p class="calibre1">Wheelock devam ediyor. “Aslında kulübe işin en önemli kısmı değil. Önemli olan, senin gibi aşağılık bir serseriyle uğraşmam karşılığında daha yüksek bir ödüle ihtiyacımın olması.” Duyduğu gerçek öfke sesine yansımaya başlıyor. “Bu işi nasıl her gün -hatta Noel’de bile- yapabilirsin be adam? Dilencilere diyeceğim yok, ama senin gibi bir adam… Ben ne kadar körsem, sen de o kadar körsün.”</p>

  <p class="calibre1">Kör Willie, sen benden kat kat daha körsün, diye düşünüyor, ama çenesini tutuyor.</p>

  <p class="calibre1">Wheelock’un söyleyecekleri bitmemişti. “İşlerin tıkırında, değil mi? Herhalde televizyondaki o ünlüler kadar olmasa bile günde… Yılın bu mevsiminde günde bin dolar mı? İki bin dolar mı kazanıyorsun?”</p>

  <p class="calibre1">Gerçeğe yaklaşmamıştı bile, ama yanlış hesap Kör Willie’nin kulaklarına müzik gibi geliyor. Bu, sessiz ortağının onu -en azından şimdilik- çok yakından ya da çok sık gözlemediği anlamına geliyor. Fakat Willie, Wheelock’un sesindeki öfkeden hoşlanmamıştı. Öfke, bir poker partisinde ortaya çıkan beklenmedik bir kart gibidir.</p>

  <p class="calibre1">Wheelock, “Senin de gözlerin en az benimkiler kadar görüyordur,” diye yineliyor. Ona en çok dokunan da bu olsa gerek. “Biliyor musun, arkadaş? Bir gece paydos yaptığın zaman seni izlemeliyim. Bakalım, neler yapıyorsun?” Kısa bir aradan sonra ekliyor. “Ne şekle giriyorsun?”</p>

  <p class="calibre1">Kör Willie’nin bir an nefesi kesiliyor. Sonra yine nefes almaya başlıyor.</p>

  <p class="calibre1">“Bunu yapmak istemezsiniz, Çavuş Wheelock,” diyor.</p>

  <p class="calibre1">“İstemem ha? Niçin istemeyecek misim, Willie? Niçin? Sen benim için çalışıyorsun, değil mi? Yoksa altın yumurtlayan beş para etmez musibeti öldürmemden mi korkuyorsun? Bana bak, senden bir yılın içinde aldıklarım bir mansiyonun, belki de bir terfinin yanında hiç o kadar çok sayılmaz.” Adam yine konuşmasına ara veriyor. Tekrar konuştuğunda sesinde Willie’ye özellikle panik yaşatan hülyalı bir özellik var. “Post’ta benden söz edilebilir. Düşünsene… KAHRAMAN POLİS BEŞİNCİ CADDE’DE KALPSİZ SAHTEKÂRIN MASKESİNİ DÜŞÜRÜYOR.”</p>

  <p class="calibre1">Willie, Tanrım, diye düşünüyor. Adam ciddi olabilir.</p>

  <p class="calibre1">“Eldiveninin üstünde Garfield yazılı. Ama adının Garfield olmadığına bahse girebilirim. Hem de donatlara karşı dolarlarla.”</p>

  <p class="calibre1">“İşte bu kaybedeceğiniz bir bahis olur.”</p>

  <p class="calibre1">“Sen öyle diyorsun… Ama şu eldivenin üstünde birden fazla ad yazılmış gibi gözüküyor.”</p>

  <p class="calibre1">“Eldivenim ben küçükken çalınmıştı.” Willie fazla mı konuşuyordu? Bunu kestirmek zor. Wheelock ahlaksızı onu gafil avlamayı başarmıştı. Önce o ofisindeyken telefon çalmıştı -Nynex’den eski dost Ed’di arayan- şimdi de bu. “Onu çalan çocuk üstüne adını yazmıştı. Eldivenime tekrar kavuşunca onun adını sildim ve yine kendiminkini yazdım.”</p>

  <p class="calibre1">“Ve eldiven seninle Vietnam’a gitti, öyle mi?”</p>

  <p class="calibre1">“Evet.” Bu doğruydu. Sullivan eğer o hırpalanmış Alvin Dark eldivenini görseydi, can arkadaşı Bobby’nin eldivenini tanır mıydı? Zayıf bir olasılık, ama emin olunamaz ki. Ama Sullivan eldiveni hiç görmemişti -ya da en azından ormanda görmemişti- onun için de bunu tartışmak boştu. Öte yandan Çavuş Wheelock bir sürü soru soruyordu ve bunların hiçbiri boş değildi.</p>

  <p class="calibre1">“Bu Achoo Vadisi’ne gittin, değil mi?”</p>

  <p class="calibre1">Kör Willie yanıt vermiyor. Wheelock onu konuşturup tuzağa düşürmeye çalışıyor, ama Willie, Wheelock’un oyununa gelmeyecek.</p>

  <p class="calibre1">Wheelock, “Şu Post,” diye başlıyor. Willie, ahlaksızın ellerini bir resmi çerçevelemek ister gibi hafifçe aralayarak kaldırdığını görüyor. “KAHRAMAN POLİS” belki Willie’ye sadece takılıyor, ama bilinmez.</p>

  <p class="calibre1">Kör Willie, “Post’ta senden söz edebilirler, ama bu bir övgü olmayacak,” diyor. “Hele bir terfi hiç. Hatta kendini sokakta bir iş ararken bulacaksın, Çavuş Wheelock. Ama güvenlik kuruluşlarından birine başvurmayı aklından geçirme, rüşvet alan bir adamı asla kabul etmezler.”</p>

  <p class="calibre1">Soluğunu tutma sırası şimdi Wheelock’da. Tekrar ağzını açtığında Kör Willie’nin kulaklarındaki soluk püfürtüleri bir kasırgaya dönüşüyor, polisin kıpırdayan ağzı neredeyse cildine değiyor. “Ne demek istiyorsun?” diye fısıldıyor. Bir el Kör Willie’nin ceketinin üstüne pençe gibi iniyor. “Ne demek istediğini söylesene kahrolası?”</p>

  <p class="calibre1">Ama Kör Willie susmayı sürdürüyor. Elleri yanlarında, başını hafifçe kaldırmış, gün ışığı tamamen kaybolana dek karanlığın içine bakıyor, yüzünde de gelen geçenlerin çoğunun yıkılmış gurur, alçaltılmış bir cesaret olarak algıladıkları ifadesizlik var.</p>

  <p class="calibre1">Dikkat edersen iyi edersin, Çavuş Wheelock, diye düşünüyor. Ben kör olabilirim, ama bastığın yerin ayaklarının altında çatırdadığını duymuyorsan senin de sağır olman gerekir. Kolunun üstündeki el onu hafifçe sarsıyor. Wheelock’un parmakları etine saplanıyor. “Bir arkadaşın mı var yoksa, hergele? O yüzden mi zarfı herkese gösterir gibi havada tutuyorsun? Yoksa bir arkadaşın resmimi mi çekiyor? Mesele bu mu?”</p>

  <p class="calibre1">Kör Willie bir şey söylememekte inat ederek Aynasız Jasper’e bir suskunluk vaazı veriyor. Çavuş Wheelock gibilere meydan verirseniz sizin hakkınızda en kötüsünü düşünürler. Yeter ki buna zaman bulmasınlar. Wheelock, “Benimle oynama, arkadaş,” diyor haince. Ama sesinde buna rağmen belirli belirsiz bir endişe seziliyor, Kör Willie’nin ceketinin üstündeki el de gevşiyor. “Ocak ayından itibaren ayda dört yüz ödeyeceksin, bana oyun oynamaya kalkarsan vay haline. Beni anlıyorsun, değil mi?”</p>

  <p class="calibre1">Kör Willie bir şey demiyor. Nefesin kulağına çarpması son buluyor. Wheelock’un gitmeye hazırlandığını anlıyor. Ne yazık ki henüz değil; çirkin küçük üfürtüler geri dönüyor.</p>

  <p class="calibre1">Wheelock, “Bu yaptıkların yüzünden cehennemde yanacaksın” diyor. Ateşli bir içtenlikle konuşuyor. “Senin kirli paranı almam bağışlanabilir bir günah -papaza sorduğum için buna eminim- ama senin günahın ölümcül. Cehenneme gideceksin. Bakalım orada da sana sadaka veren bulacak mısın?”</p>

  <p class="calibre1">Kör Willie, Willie ile Bill Shearman’ın bazen sokakta gördükleri bir ceketi düşünüyor. Bunun sırtında bir Vietnam haritası var, ceketi giyenin orada geçirdiği yılların Vietnam’ı ve de şu mesaj: ÖLDÜĞÜM ZAMAN DOĞRU CENNETE GİDİYORUM, ÇÜNKÜ CEHENNEMDEKİ SÜREMİ DOLDURDUM. Bu duyguyu Çavuş Wheelock’a açıklayabilir, ama bir yararı olmaz. Sessizlik daha iyi.</p>

  <p class="calibre1">Wheelock uzaklaşıyor, onun gittiğini fark edince nadiren ortaya çıkan bir gülümseme Willie’nin yüzünü aydınlatıyor. Bulutlu bir gündeki serseri bir güneş ışını gibi gelmesiyle gitmesi bir oluyor.</p>

  <h3 class="calibre7" id="sigil_toc_id_53">Öğleden sonra 1:40</h3>

  <p class="calibre1">Banknotları üç kez rulo yapıp bantlamış, bozuklukları da çantanın dibine boşaltmıştı. (Bu aslında bir depolamaydı, bir gizleme çabası değil.) Bu işleri tamamen dokunma duyusuyla çalışarak yapıyordu. Artık parayı göremiyor, bir dolarla yüz doları ayırt edemiyor, ama çok verimli bir gün geçirdiğini seziyor. Ancak, bunu bilmek ona zevk vermiyor. Kör Willie’nin zevkle fazla bir işi yok, ama başka bir günde bir şeyi başarmanın duyurabileceği haz, Çavuş Wheelock’la yaptığı konuşma yüzünden gölgelendi.</p>

  <p class="calibre1">Saat on ikiye çeyrek kala güzel sesli genç bir kadın (Kör Willie sesini Diana Ross’a benzetiyor.) Saks’dan çıkıp çoğu günler bu saatte yaptığı gibi ona bir fincan kahve ikram ediyor. Saat on ikiyi çeyrek geçe o kadar da genç olmayan beyaz bir kadın ona buram buram tüten bir kâse şehriyeli tavuk çorbası getiriyor. Beyaz hanım Willie’nin yanağına yumuşak bir öpücük konduruyor ve onun neşeli Noel’lerin en neşelisini geçirmesini diliyor. Ama en güzel günlerde bile bir aksilik olması olağan; neredeyse daima olur bu. Saat bire doğru yirmisinden genç bir çocuk arkadaşlarıyla gülerek, konuşarak ve gürültü ederek yanından geçiyor. Kör Willie’nin solundaki karanlığın içinden konuşarak ona çirkin bir ırz düşmanı olduğunu söylüyor, sonra gözleme demirini okumaya çalışırken ellerini yaktığı için mi eldiven giydiğini soruyor. O ve arkadaşları bu şakaya kahkahalarla gülerek uzaklaşıyorlar. On beş dakika kadar sonra birisi Willie’ye tekme atıyor, ama bu bir kaza da olabilir. Ancak, her ne zaman çantanın üzerine eğilse çanta yerinde duruyor. Burası bir fahişeler, soyguncular ve hırsızlar kenti, ama çanta her zaman olduğu gibi yerli yerinde.</p>

  <p class="calibre1">Ve bütün bunlar olup biterken Kör Willie, Wheelock’u düşünüyor.</p>

  <p class="calibre1">Wheelock’dan önceki polis kolaydı; Wheelock polis kuvvetinden ayrıldığı ya da başka yere nakledildiği zaman yerine gelecek kişi de kolay biri olabilir. Wheelock er veya geç zorlanacak, yanacak veya yıpranacak, bu da ormanda öğrendiği bir gerçek. O vakte kadar Kör Willie fırtına esnasındaki bir saz gibi eğilmek zorunda. Ne çare ki rüzgâr yeterince şiddetli olunca en eğilir bükülür saz bile kırılabilir.</p>

  <p class="calibre1">Wheelock daha çok para istiyor, ama kara gözlüklü ve asker paltolu adamı kaygılandıran şey bu değil, hepsi ergeç daha fazla para isterler. Bu köşe başında işe başladığı zaman Çavuş Hanratty’ye yüz yirmi beş dolar ödüyordu. Hanratty yaşamak isteyen ve başkalarının da yaşamasına göz yuman bir tipti. Willie Shearman’ın çocukluğunda, mahallelerinde çalışan trafik polisi George Raymer gibi Old Spice losyonu ve viski kokuyordu. Ama yumuşak başlı Eric Hanratty buna rağmen 1978’de emekli olmadan önce Kör Willie’den ayda iki yüz dolar tırtıklıyordu. Mesele şu ki, Wheelock bu sabah öfkeliydi, öfkeliydi ve bir papaza danıştığını söylemişti.</p>

  <p class="calibre1">Bu gibi şeyler Willie’yi kaygılandırıyor, ama onu en çok kaygılandıran Wheelock’un onu izlemekle ilgili söyledikleri. “Bakalım ne yapıyorsun? Ne şekle giriyorsun? Senin adın Garfield değil. Olmadığına donatlara karşı dolarlarla bahse girerim.” Kör Willie, bir hapishane kaçkınıyla takışmak bir hatadır, Çavuş Wheelock, diye düşünüyor. Adımı düzmektense karımı düzsen daha çok güvende olurdun, inan bana. Çok daha fazla güvende.</p>

  <p class="calibre1">Ama Wheelock bunu yapabilirdi; kör bir adamı, hatta gölgelerde fazlasını göremeyen birini izlemekten daha kolay ne olabilir? Bir otel de erkekler tuvaletine girmesini gözlemekten daha mı kolay? Kör Willie olarak bir bölmeye girip Willie Shearman olarak çıkmasını gözlemekten? Wheelock’un onun Willie’likten Bill’e dönüşmesini izleyebildiğini varsayalım.</p>

  <p class="calibre1">Bunu düşünmek sabahki sinir krizini, kendini deri değiştiren bir yılana benzetme krizini geri getiriyor. Rüşvet alırken fotoğrafının çekilmiş olması endişesi Wheelock’u bir süre durduracaktır, ama iyice öfkeli olursa ne yapacağı bilinmez. Bu da insanı ürkütüyor.</p>

  <p class="calibre1">Karanlığın içinden bir ses, “Tanrı senden razı olsun, asker,” diyor. “Keşke senin için daha fazlasını yapabilsem.”</p>

  <p class="calibre1">Kör Willie, “Gerekmez, efendim,” derken aklı hâlâ Jasper Wheelock’da. Savaş nişanı olan kör bir adamın gerçekte kör olmadığı bilen ve bunun için bir papazla konuşan ucuz kokulu Wheelock’ta. Ne demişti? “Bu yaptıkların yüzünden cehennemde yanacaksın.”</p>

  <p class="calibre1">“Size iyi Noel’ler, bayım. Bana yardım ettiğiniz için teşekkür ederim.” Ve böylece gün geçiyor.</p>

  <h3 class="calibre7" id="sigil_toc_id_54">Öğleden sonra 4:25</h3>

  <p class="calibre1">Görüşü bulanık olsa da yavaş yavaş yerine gelmeye başlamıştı. Bu, toparlanıp gitme zamanının geldiğinin işareti.</p>

  <p class="calibre1">Sopa yutmuş gibi yere diz çöküyor ve bastonunu yine kutu biçimindeki çantanın arkasına koyuyor. Son banknotları da bantlıyor, onları ve son bozuklukları çantanın dibine atıyor, sonra beysbol eldivenini ve tellerle süslü nişanı da çantaya yerleştiriyor. Çantayı kapıyor ve öbür eliyle bastonu tutarak ayağa kalkıyor. Çanta şimdi ağırlaşmış durumda, bütün o madeni paraların ölü ağırlığı kolunu aşağı çekiyor. Madeni paralar yeni bir duruma çığ gibi kayarken bir şıngırtı duyuluyor, sonra hepsi toprağın derinlerindeki maden cevheri gibi sessizleşiyor.</p>

  <p class="calibre1">Çantayı sol kolunun ucunda sallayarak Beşinci Cadde de yürümeye başlıyor, (Bunca yıldır çantanın ağırlığına alışmış durumda, koşullar gerektirirse onu bu öğleden sonra her zamankinden uzağa dahi taşıyabilir.) bastonu sağ elinde tutuyor ve önündeki kaldırıma hafif hafif vuruyor. Baston sihirli, itişen bir kalabalıkla dolu kaldırımda önünde boş bir cep açıyor. Beşinci Cadde’yle Kırk Üçüncü Sokak’ın köşesine vardığında bu boşluğu görebiliyor artık. Kırk İkinci’nin başındaki DURUN işaretinin yandığını da görebiliyor, ama yürümeye devam ediyor. Uzun saçlı ve altın zincirli şık bir adam birden omzunu kavrayıp onu durduruyor.</p>

  <p class="calibre1">“Dikkat edin, dostum,” diyor. “Arabalar geçiyor.”</p>

  <p class="calibre1">Kör Willie, “Teşekkür ederim, efendim,” diyor.</p>

  <p class="calibre1">“Vazifemiz. İyi Noel’ler.”</p>

  <p class="calibre1">Kör Willie karşıya geçiyor. Halk Kütüphanesi’nin ağzında nöbet tutan aslanları geçiyor, iki bina bloku daha ilerliyor, sonra Altıncı Cadde’ye dönüyor. Kimse ona yanaşmıyor; kimse durup gün boyunca para toplayışını gözledikten sonra çantayı kapıp kaçma (Pek az hırsız bu çantayla koşabilir.) fırsatını yakalamak umuduyla onu izlememiş. Bir keresinde, 79 yazında iki veya üç genç, belki zenci gençler (Buna emin olamıyor, seslerinden bu sonuca varmıştı; o gün görüşü geri gelmekte gecikmişti; günlerin uzun zaman aydınlık kaldığı sıcak havalarda öyle oluyordu.) ona yanaşmışlar ve onunla hoşuna gitmeyen bir şekilde konuşmaya başlamışlardı. Bu öğleden sonraki gençlerle gözleme demirini okumakla ilgili şakalarına (Bir Playboy’un orta sayfaları Braille’e benziyor mu ki.) benzemiyordu bu. Daha yumuşak, hatta tuhaf olsa da sevecen bir sesle konuşuyorlardı; St. Patrick’in önünde kaç para topladığı, olur ya eli açık davranıp Polo Eğlence Salonu adında bir yere bağışta bulunmak, otobüs durağına ya da tren istasyonuna kadar biraz koruma ister miydi, gibi sorular soruyorlardı. Bir tanesi, belki de çiçeği burnunda bir seksolog, arada genç biriyle seks yapmak isteyip istemediğini bile sormuştu. Solundaki ses neredeyse özlemle, “Seni canlandırır,” demişti yavaşça. “Evet, efendim, buna inanmalısınız.”</p>

  <p class="calibre1">Willie kendini bir kedinin patisiyle dokunduğu fare gibi hissetmişti- Kedi henüz tırnaklarını çıkarmamıştır, farenin ne yapacağını, ne kadar hızlı kaçacağını, duyduğu dehşetin etkisiyle ne gibi sesler çıkaracağını merak ediyordur. Kör Willie dehşet duymamış olsa da evet korkmuştu, korktuğu açıktı, ama ormandaki son haftasında olduğu kadar dehşet duymamıştı. A Shau Vadisi’nde başlayan ve Dona Ha’da son bulan, Viet Kong’un onları sürekli batıya doğru sürdüğü aynı zamanda iki yandan sıkıştırdığı, onları yokuş aşağı giden bir sığır sürüsü gibi koşturduğu, ağaçların üstünden sürekli haykırdığı, bazen ormanın içinden güldüğü, bazen ateş açtığı bazen de gece boyu uluduğu haftaydı. Sullivan onlara Orada Olmayan Küçük Adamlar adını takmıştı. Burada onlar gibisi yok ve Manhattan’daki en kör günü yüzbaşıyı kaybetmelerinden sonraki o geceler kadar karanlık değil. Bunu bilmesi onun için avantaj, o gençler içinse bir sakınca olmuştu. Sadece sesini yükseltmiş, eski arkadaşlarla dolu bir odaya hitap eden biri gibi konuşmuştu. Kaldırımda etrafında dolanan hayaletimsi gölgelere, “Baksanıza!” diye seslenmişti. “Etrafta bir polis göreniniz var mı? Bu gençler beni soymak istiyorlar gibime geliyor.” Bu kadarı yetmiş, her şey tereyağından kıl çeker gibi kolay olmuştu; etrafını çevirmiş gençler bir anda serin bir rüzgâr gibi dağılmışlardı.</p>

  <p class="calibre1">Çavuş Wheelock sorununu da keşke bu kadar kolay çözümleyebilse.</p>

  <h3 class="calibre7" id="sigil_toc_id_55">Öğleden sonra 4:40</h3>

  <p class="calibre1">Kırkıncı Sokak’la Broadway’in köşesindeki Sheraton Gotham dünyanın en büyük birinci sınıf otellerinden biridir, mağaradan farksız lobisinde de binlerce insan dev avizenin altında gidip gelmektedir. Tüm bu hareketin içinde bastonunu vura vura erkekler tuvaletine yönelen kör adamı kimse fark etmemektedir. Kör Willie, çantanın üstündeki etiket iç tarafa çevrili olarak yürümektedir ve kör bir adamın olabileceği kadar her şeye kaynamıştır.</p>

  <p class="calibre1">Willie tuvalette bölmelerden birine girip ceketini içini dışarı çevirerek çıkarırken, nasıl oluyor da bunca yıldır kimse beni izlemedi? Nasıl oluyor da içeri giren kör adamla dışarı çıkan gözü gören adamın aynı yapıda olduğuna ve aynı çantayı taşıdığına dikkat etmedi, diye düşünüyor.</p>

  <p class="calibre1">Evet, New York’ta hemen hemen hiç kimse kendi üstüne vazife olmayan bir şeye dikkat etmez; hepsi kendilerine göre Kör Willie kadar kördür. İşyerlerinden çıkıp kaldırımlara sel gibi akarken, metro istasyonlarını ve ucuz restoranları doldururken itici, aynı zamanda acıklı bir havalan vardır. Bir çiftçinin tırmığı tarafından yüzeye çıkarılan köstebek yuvalarına benzerler. Willie bunun, körlüğünün başarısının nedenlerinden biri olduğunu biliyor. Ama muhakkak ki tek neden değil. Hepsi köstebek değildir, çok uzun zamandır bu işte olduğu için biliyor bunu. Tabii ki önlemler almakta, hem de pek çok önlem almakta, ama buna rağmen (şimdiki gibi pantolonunu aşağı indirmiş durumda beyaz bastonu ikiye ayırıp çantaya yerleştirirken olduğu gibi) yakalanmasının, soyulmasının ve maskesinin düşürülmesinin kolay olacağı anlar vardır. Wheelock Post konusunda haklı; onu çok sevecekler, Harran’dan daha yükseğe asacaklardır. Onu asla anlamayacaklar, anlamayı veya olayı onun açısından görmeyi istemeyeceklerdir. Öyleyse niçin bunların hiçbiri olmadı? Tanrı‘nın sayesinde, diye düşünüyor. Tanrı iyi olduğu için. Tanrı sert, ama iyidir. Willie günah çıkaramıyor, ama Tanrı onu anlıyor görünüyor. Özür dileme ve kefaret zaman alır, ama ona zaman verildi. Tanırı her attığı adımda onunla beraber oldu.</p>

  <p class="calibre1">Tuvalet bölmesinde iki kimlik arasındaki Willie gözlerini kapıyor ve dua ediyor; önce şükranını ifade ediyor, sonra kendisine rehberlik edilmesi için yalvarıyor, sonra tekrar minnettarlığını bildiriyor. Duasını her zamanki gibi yalnız Tanrı‘nın duyabileceği bir fısıltıyla bitiriyor: “Bir savaş bölgesinde ölürsem, beni bir torba içine tık ve evime gönder. Günahkâr olarak ölürsem, gözlerini kapa ve beni kabul et. Amin.”</p>

  <p class="calibre1">Bölmeden çıkıyor, tuvaletten çıkıyor, Sheraton Gotham’ın gürültülü lobisinden çıkıyor, kimse de yanına sokulup, “Özür dilerim, bayım, siz az önce kör değil miydiniz?” demiyor. Ağır çantayı elli kilo değil de, on kilo ağırlığındaymış gibi taşıyarak sokağa çıktığı zaman kimse ona başını çevirip bakmıyor. Tanrı onu koruyor.</p>

  <p class="calibre1">Kar yağmaya başlamış. Tekrar Willie Shearman olarak kar tanelerinin arasında yürüyor, çantayı sık sık bir elinden ötekine geçiriyor. O sadece günün sonundaki sayısız yorgun vatandaştan biri. Bir yanda yürürken bir yandan da anlaşılmaz başarısını düşünmeyi sürdürüyor. Matta’nın kitabından ezberlediği bir bölüm var. “Körlerin rehberi kör körlere körler rehberlik ederse, ikisi de hendeğin içine düşeceklerdir” Sonra eski bir söz de var; körler ülkesinde tek gözlü adamın kral olduğunu söyleyen bir söz. O yoksa tek gözlü adam mı? Bunca yıldır süregelen başarısının sırrı yoksa bu mu?</p>

  <p class="calibre1">Belki evet, belki hayır. Şurası muhakkak ki, korunmuştu ve bunda Tanrı‘nın rolü yadsınamazdı. Tanrı hep işin içindeydi. Tanrı 1960’da Harry Doolin’in Carol’u kızdırmasına ilk kez yardım ettiği, sonra da Harry’nin onu dövmesine yardımcı olduğu zaman onu işaretlemişti. Bu günah olayı hiç aklından çıkmamıştı. B sahasının yakınındaki korulukta olanlar her şeyin başlangıcıydı. Hatırlamasına yardım etmesi için Bobby Garfield’in eldiveni bile onda. Willie, Bobby’nin bugünlerde nerede olduğunu bilmiyor ve bunu umursamıyor da. Carol’u izleyebileceği sürece izledi, ama Bobby’nin onun için bir önemi yok. Bobby, Carol’a yardım edince tüm önemini yitirmişti. Willie onu kıza yardım ederken görmüştü. Kendisi ortaya çıkıp yardıma cesaret edememişti -Harry’nin ona yapabileceklerinden, Harry’nin bunu söyleyebileceği bütün çocuklardan, mimlenmekten korkmuştu- ama Bobby cesaret etmişti. Bobby o sırada Carol’a yardım etmiş, yazın daha sonraki bir gününde Harry Doolin’i cezalandırmış, bütün bunları yapmakla da (herhalde ilkini yapmakla) öfkesini atlatmıştı. Willie’nin yapmaya cesaret edemediğini yaparak iyileşmişti. Şimdi de Willie tüm arta kalanları yapmak zorunda. Bu da pek çok şey demek. Pişmanlık tam günlük bir iş, hatta daha bile fazlası. Baksanıza, Willie üç kimliğiyle bile zor yetişiyor.</p>

  <p class="calibre1">Yine de pişmanlık içinde yaşadığını söyleyemez. Bazen iyi hırsızı, o gece cennette Hazreti İsa’yla buluşanını düşünüyor. Cuma günü öğleden sonra Golgota’nın taşlık tepesinde yaraların kanıyor; cuma gecesi de Kral’la çay içiyor ve tatlı yiyorsun. Bazen biri onu tekmeliyor, bazen biri onu itiyor, bazen öldürülmekten korkuyor. Ne olacakmış yani? Yalnızca gölgede kalıp zararın gerçekleşmesini seyredenleri temsil etmiyor mu? Onlar için dua etmiyor mu? Bobby’nin Alvin Darkwidel beysbol eldivenini 1960’da onlar için almadı mı? Aldı. Tanrı ondan razı olsun, aldı. Şimdi de o katedralin dışında görmeden dururken gelip geçenler o eldivenin içine paralarını koyuyorlar. Onlar için dua ediyor.</p>

  <p class="calibre1">Sharon biliyor… Sharon tam olarak ne biliyor acaba? Bir kısmını evet. Tam olarak ne kadarını bildiğini Willie söyleyemiyor. Herhalde süs tellerini sağlamasına, Paul Stuart takım elbisesi ve Sulka kravatıyla çok şık durduğunu söylemesine, ona iyi günler dilemesine ve yumurtalı likörünü getirmesini hatırlatmasına yetecek kadar. Bu kadarı yeterli. Willie’nin dünyasında Jasper Wheelock dışında her iş tıkırında gidiyor. Ama Jasper Wheelock’u ne yapacak?</p>

  <p class="calibre1">Willie, giderek ağırlaşan çantayı bir elinden ötekine geçirirken Wheelock onun kulağına, “Belki de bir gün seni izlemeliyim,” diye fısıldıyor. Şimdi her iki kolu da sancıyor. Binasına bir an önce varsa çok sevinecek. “Bakalım ne yapıyorsun? Ne şekle giriyorsun?”</p>

  <p class="calibre1">Rüşvetçi polis Jasper Wheelock’la ilgili olarak ne yapacak? Ne yapabilir?</p>

  <p class="calibre1">Bilmiyor.</p>

  <p class="calibre1">Yahudilere karşı tasarladığı entrika geri tepen İranlı vezir, oldukça yüksek bir darağacından sallandırılmıştı.</p>

  <h3 class="calibre7" id="sigil_toc_id_56">Öğleden Sonra 5:15<br class="calibre8" /></h3>

  <p class="calibre1">Kirli kırmızı eşofman üstlü dilenci çoktan gitmiş, yerini bir başka köşe başı Noel Babası almıştı. Willie Noel Baba’nın kâsesine bir dolar atmakta olan fıçı gibi genç adamı tanımakta güçlük çekmiyor.</p>

  <p class="calibre1">“Hey Ralphie!” diye bağırıyor.</p>

  <p class="calibre1">Ralph Williamson dönüyor, Willie’yi tanıyınca yüzü gülüyor ve eldivenli elini kaldırıyor. Şimdi kar yoğunlaşmış durumda. Etrafında parlak ışıklar, yanında da Noel Baba’yla Ralph Williamson bir bayram tebriği kartının ana figürüne benziyor ya da modern bir Bob Cratchit’e.</p>

  <p class="calibre1">“Hey Willie! İşler nasıl?”</p>

  <p class="calibre1">Willie, “Çok iyi gidiyor,” diyerek yüzünde hoş bir gülümseyişle Ralph’a yaklaşıyor. Çantasını hafif bir homurtuyla yere bırakıyor, pantolon cebini karıştırıyor ve bulduğu doları Noel Baba’nın kâsesinin içine atıyor. Noel Baba da herhalde hergelenin biridir; şapkası da güve yeniği içindeki bir pislik, ama ne fark eder ki.</p>

  <p class="calibre1">Ralph bir yandan boynundaki atkıyı düzeltirken bir yandan da Willie’nin çantasına bakıyor. “Bunun içinde ne var? Küçük bir çocuğun kumbarasını kırmışsın sanki.”</p>

  <p class="calibre1">Willie, “Sadece elektrik bobinleri var. Ama belki bin tanesi,” diyor “Yani Noel’e kadar çalışacak mısın?”</p>

  <p class="calibre1">Willie, “Tabii,” diyor ve birden Wheelock’u ilgilendiren bir şeyi fark eder gibi oluyor. Belirip kaybolan bir fikir kırıntısı bu, ama bu kadarı bile bir başlangıç. “Evet, Noel’e kadar çalışacağım,” diyor. “Biliyorsun bizim gibi kötülere dinlenmek yok.”</p>

  <p class="calibre1">Ralph’ın ablakça sevimli yüzü bir gülümsemeyle kırışıyor. “Senin çok kötü olacağını sanmam.”</p>

  <p class="calibre1">Willie de gülümsüyor. “Isıtma ve soğutma servisinin adamının kalbinde ne kötülüklerin gizli olduğunu bilemezsin, Ralphie. Ama Noel’den sonra birkaç günlük tatil yapacağım. Bu iyi bir fikir gibime geliyor.” “Güneye mi gideceksin? Örneğin, Florida’ya?”</p>

  <p class="calibre1">“Güneye mi?” Willie şaşırmış görünüyor, ama sonra gülüyor. “Oh hayır,” diyor. “Evde yapılacak çok işim var. İnsanların her şeyden önce evlerini düzene sokmaları gerekir. Yoksa günün birinde bir fırtınaya karşı koyamayarak insanın tepesine çökebilir.”</p>

  <p class="calibre1">“Belki haklısın.” Ralph atkısını daha yükseğe çekerek kulaklarını örtüyor. “Yarın görüşüyor muyuz?”</p>

  <p class="calibre1">“Kuşkun olmasın,” diyen Willie adama eldivenli elini uzatıyor. “Bana beş ver.”</p>

  <p class="calibre1">Ralphie ona beş veriyor, sonra avucunu açıyor. “Bana on ver, Willie.”</p>

  <p class="calibre1">Willie ona istediğini veriyor. “Bu nasıl, Ralphie?”</p>

  <p class="calibre1">Adamın çekingen gülümseyişi pırıl pırıl bir sırıtışa dönüşüyor. “O kadar güzel ki, tekrar yapmak isterim!” diyerek Willie’nin eline gerçek bir otoriteyle tekrar vuruyor.</p>

  <p class="calibre1">Willie gülüyor. Sonra büyük bir ciddiyetle, “İyi Noel’ler,” diyor.</p>

  <p class="calibre1">Durduğu yerde kısa bir süre kıpırdamadan Ralph’ın karların içine kata çıka uzaklaşmasını seyrediyor. Köşe başı Noel Babası yanında çıngırağını tekdüze şekilde tıngırdatıyor. Willie çantasını alıyor ve binanın kapısına yöneliyor. Sonra, gözüne bir şeyin ilişmesi üzerine duruyor.</p>

  <p class="calibre1">Noel Baba’ya, “Sakalın çarpılmış,” diyor. “İnsanların sana inanmalarını istersen, kahrolası sakalını düzelt.” Bundan sonra içeri giriyor.</p>

  <h3 class="calibre7" id="sigil_toc_id_57">Öğleden Sonra 5:25</h3>

  <p class="calibre1">Midtown Isıtma ve Soğutma’nınkiler bölümünde büyük bir mukavva kutu var. İçi, bankaların bozuk para doldurmak için kullandıkları türden bez torbalarla dolu. Bu gibi torbaların üstlerine genellikle çeşitli bankaların adları basılı olur, ama bunlarda yok. Willie onları Batı Virginia’da Moundsville’deki yapımcı şirketten doğrudan ısmarlar.</p>

  <p class="calibre1">Çantasını açıyor, banknot tomarlarını acele bir kenara ayırıyor, (Bunları Mark Cross çantasında evine götürecek.) sonra dört torbayı bozuk paralarla dolduruyor. Depo odasının uzak köşesinde üstünde PARÇALAR yazılı hırpalanmış eski bir metal dolap var. Willie bunu açıyor -açılması gereken kilidi yok bu dolabın- ve bozuk parayla ağzına kadar dolu yüz torbayı daha meydana çıkarıyor. O ve Sharon yılda on iki kere kent merkezindeki kiliseleri ziyaret ediyor ve bu torbalan yardım deliklerinden veya menteşeli paket teslimi kapılarından içeri itiyorlar, daha olmazsa kapının yanında bırakıyorlar. Aslan payı daima Willie’nin koyu renk camlı gözlüğü ve bir nişanla günlerini önünde geçirdiği St. Patrick’e gidiyor.</p>

  <p class="calibre1">Şimdi soyunurken, ama her gün değil, diye düşünüyor. Her gün orada olmaya mecbur değilim. Böylece Bill, Willie veya Kör Willie Garfield’in Noel’i izleyen hafta tatil yapmasına karar veriyor. O haftanın içinde Çavuş Wheetlock’la başa çıkmanın bir yolunu bulabilir. Onu uzaklaştırmanın bir çaresi olabilir. Ne var ki…</p>

  <p class="calibre1">Alçak sesle, “Onu öldüremem,” diyor. “Onu öldürürsem mahvolurum.” Onu korkutan mahvolmak değil. Onu kaygılandıran cehennemlik olmak. Öldürmek Vietnam’da farklıydı ya da farklı görünüyordu ama burası Vietnam değil, orman değil. O kefaret yıllarını onları mahvetmek için mi yaşadı? Tanrı onu “sınıyor, onu sınıyor. Burada bir yanıt var. Olduğunu biliyor, olması gerekir. Sadece -kelime oyununun kusuruna bakmayın- bunu göremeyecek kadar kör.</p>

  <p class="calibre1">Kibirli orospu çocuğunu bulabilir mi zaten? Yok, sorun bu değil Rüşvetçi polis Jasper’i rahatça bulabilir. Onu tabancasını bıraktığı, ayakkabılarını çıkardığı ve mindere ayaklarını dayadığı yere kadar izleyebilir. Ama sonra?</p>

  <p class="calibre1">Makyajını çıkarmak için krem kullanırken bunu düşünüyor, ama sonra kaygılarını bir kenara bırakıyor. Kasım-Aralık klasörünü çekmecesinden çıkarıyor, masasının başına oturuyor ve yirmi dakika süreyle, “Carol’un canını yaktığım için çok üzgünüm,” diye yazıyor. Yukardan aşağıya ve kenardan kenara bütün bir sayfayı dolduruyor. Klasörü yerine bırakıyor, sonra Bill Shearman’ın giysilerini giyiyor. Kör Willie’nin çizmelerini yerlerine kaldırırken kırmızı deri kapaklı kupür defteri gözüne ilişiyor. Onu alıp dosya dolabının üstüne koyuyor ve altından harflerle ANILAR yazılı kapağı tek bir hareketle açıyor.</p>

  <p class="calibre1">Birinci sayfa bir doğum belgesi; William Robert Shearman 4 Ocak 1946’da doğdu. Aynı sayfada minik ayak izleri de var. Bundan sonraki sayfalarda annesiyle, babasıyla, (Pat Shearman, oğlunu yüksek iskemlesinden hiç düşürmemiş veya karısına bira şişesiyle hiç vurmamış gibi gülümsüyor.) arkadaşlarıyla fotoğrafları var. Harry Doolin özellikle iyi çıkmış. Resimlerin birinde sekiz yaşındaki Harry, gözleri bir mendille kapatılmış olarak Willie’nin doğum günü pastasından bir parçayı yemeye çalışıyor. (Bu da bir oyunda aldığı ceza olsa gerek.) Harry’nin yanaklarına çikolata bulaşmış, ama o gülüyor ve kafasında hiçbir kötü düşünceye yer yokmuş gibi görünüyor. Willie bu gülen, yağlı ve yapışkan ve de gözleri kapalı yüzün karşısında ürperiyor. Onu daima ürpertmiştir bu resim.</p>

  <p class="calibre1">Defterin sonlarına geçiyor. Oraya yıllar içinde topladığı Carol Gerger’in resimleriyle kupürlerini yapıştırmıştı: Carol annesiyle yeni doğmuş erkek kardeşini kollarının arasında tutarken çekingen bir yüzle gülümsüyor, Carol, Carol babasıyla, (Adamın arkasında donanmanın lacivert üniforması var, bir sigara tüttürüyor, Carol ise babasına hayran hayran bakıyor.) Carol’un Harwich Lisesi’ndeki ilk yılında, bir eliyle pliseli etekliğini tutarak havaya sıçrarken çekilmiş resmi. Carol’la John Sullivan okul balosunda Kar Kraliçesi ve Kar Kralı seçildikleri l965’de Harwich Lisesi’ndeki teneke tahtlarında otururken. Bir düğün pastasındaki çifte benziyorlar. Willie sararmış eski kupüre her bakışında böyle düşünüyor. Carol’un elbisesi atkısız, omuzları kusursuz. Bir zamanlar sol omzunun kısa bir süre korkunç şekilde deforme olduğuna, adeta bir çifte kambur oluşturduğuna işaret eden hiçbir iz yok. O son vuruştan önce ağlamış, hem de çok ağlamıştı, ama ağlaması Harry Doolin için yeterli olmamıştı. Bu kez topuklarının üstüne dikilerek beysbol sopasını sallamış, kıza çarpan sopa, çekicin yarı gevşemiş bir buta çarparken çıkardığına benzer bir ses çıkarmış, Carol da haykırmıştı. Hem de öyle haykırmıştı ki Harry, Willie ile Richie O’Meara’nın arkasından gelip gelmediklerine bile bakmadan oradan kaçmıştı. Tıpkı bir tavşan gibi koşmuştu Harry Doolin. Ama ya kaçmasaydı? Harry ya kaçacak yerde “Sıkı tutun çocuklar, onu susturacağım,” demiş olsa, yani sopayı aynı şekilde bir kez daha sallayıp bu defa başına nişan alsaydı? Arkadaşları o zaman da kızı tutarlar mıydı? Willie, biliyorsun, tutardın, diye düşündü. Gerçekte yaptığın şey kadar yapmaktan kurtulduğun şey için de kefaret ödüyorsun. Yalan mı? İşte Carol Gerber diplomasını aldığı gün giydiği tuvaletle. Tarih 1966 ilkbaharı. Sonraki sayfada 1966 sonbaharının tarihini taşıyan Harwich Journal’a ait bir kupür var. Bu resimde Carol, diploma töreninde giydiği tuvaletin içindeki zarif, beyaz ayakkabılı ve elinde diplomasıyla kuzu kuzu önüne bakan genç hanımdan yüzde yüz farklı. Bu kız ateşli ve güleç yüzlü, gözleri dosdoğru objektife bakıyor. Sol yanağına süzülen kandan habersiz görünüyor. Barış işaretini çakıyor. Bu kız Danbury yolcusu, Danbury dans ayakkabıları ayaklarında. Danbury’de insanlar öldü, bağırsaklar deşildi kızım, Willie ise bundan kısmen sorumlu olduğunu inkâr etmiyor. Elinde CİNAYETİ DURDURUM yazılı pankartla, (Şu farkla ki cinayeti durduracak yerde onun bir parçası oldu.) gülümser yüzü kanayan ateşli kıza dokundu. Sonunda önemli olanın yüz olduğunu, Carol’un yüzünün de çağının ruhunu yansıttığını biliyor. 1960 dumandı; burada ateş var. Burada, yanaklarında kanı, dudaklarında gülümseyişi ve elinde pankartıyla Ölüm var Burada Danbury çılgınlığı var.</p>

  <p class="calibre1">Bundan sonraki kupür Danbury gazetesinin bütün baş sayfası. Deftere sığması için bunu üç kere katladı.</p>

  <p class="calibre1">Dört fotoğrafın en büyüğünde sokağın ortasında durup kanlı ellerini kaldıran ve haykıran bir kadın görülüyor. Arkasında yumurta gibi çatlayıp yarılmış bir tuğla bina var. Willie bunun yanına “1970 yazı” diye yazmış.</p>

  <p class="calibre1">DANBURY’DEKİ BOMBALI SALDIRIDA 6 ÖLÜ, 14 YARALI.</p>

  <p class="calibre1">Sorumluluğu Radikal Bir Grup Üstlendi. Polise Telefon Eden Bir Kadın, “Kimsenin Zarar Görmesi Hesapta Yoktu,” Dedi.</p>

  <p class="calibre1">Kendilerini “Barış İçin Çalışan Militan Öğrenciler” diye adlandıran grup bombayı Connecticut’ın Danbury Üniversitesi kampüsündeki bir konferans salonuna koymuştu. Patlama gününde Coleman Chemicals burada sabahın onuyla öğleden sonra dört arasında iş görüşmeleri yapıyordu. Bombanın, binanın boş olduğu saat altıda patlayacağı varsayılıyordu. Ama patlamadı. Saat sekizde, sonra saat dokuzda herhalde örgütten olan biri kampus güvenliğini telefonla arayarak birinci kattaki konferans salonunda bir bomba bulunduğunu ihbar etti. Gelişigüzel bir arama yapıldı, ama salon boşaltılmadı. Kimliği açıklanmayan bir kampus güvenlik görevlisinin, “Bu, bir yılın içinde yapılan seksen üçüncü bomba ihbarı,” dediği bildiriliyor. Sonuçta hiçbir bomba bulunamadı, oysa Militan Öğrenciler Örgütü sonradan bombanın yerinin -salonun solundaki klima tertibatının içi- bildirildiğini ısrarla ileri sürdü. Saat on ikiyi çeyrek geçe, yani görüşmelere öğle yemeği yenilmesi için ara verildiği sırada, bir kadının kendini büyük tehlikeye atarak bombayı kendisi çıkarmaya kalkıştığına dair bazı kanıtlar (Willie Shearman’a göre ikna edici kanıtlardı.) vardı. Söz konusu kadın boş olan konferans salonunda on dakika uğraştıktan sonra uzun, siyah saçlı bir genç adam tarafından zorla</p>

  <p class="calibre1">sürüklenerek götürülmüştü. Onları sonradan gören kapıcı, adamı Militan öğrenciler Örgütü‘nün Raymond Fiegler olarak teşhis etti. Genç kadının da Carol Gerber olduğu saptandı.</p>

  <p class="calibre1">O öğleden sonra ikide bomba en sonunda patladı. Tanrı canlıları korusun, ölenlerin de taksiratını affetsin. Willie sayfayı çeviriyor. Burada da Oklahoma City’nin gazetesi Oklahoman’dan bir manşet var. Tarih 1971 nisanı.</p>

  <p class="calibre1">BARİKAT ÇATIŞMASINDA 3 RADİKAL ÖLDÜ.</p>

  <p class="calibre1">FBI’dan Thurman’ın Dediğine Göre “Elebaşılar” Birkaç Dakika Önce Kaçmış Olabilir.</p>

  <p class="calibre1">Elebaşılar John ve Sally McBride, Charlie ‘Ördek’ Golden, bir türlü ele geçmeyen Raymond Fiegler …ve Carol’du. Başka bir deyişle örgütün kalan üyeleri. McBride’larla Golden altı ay sonra Los Angeles’de öldüler, bulundukları bina yanarken birisi hâlâ ateş ediyor ve bombalar atıyordu. Yanmış binada ne Fiegler bulunmuştu, ne de Carol, fakat emniyetin teknisyenleri bol miktarda kana rastlamışlar ve kanın ender bir kan grubu olan AB Pozitif olduğunu saptamışlardı. Carol Gerber’in kan grubu da buydu.</p>

  <p class="calibre1">Öldü mü, yaşıyor mu? Yaşıyor mu, öldü mü? Willie’nin kendi kendine bu soruyu sormadığı gün geçmiyor. Artık vazgeçmesi ve eve dönmesi gerektiğini bile bile kupür defterinin bundan sonraki sayfasını çeviriyor. En azından bir telefon etmezse Sharon onu çok merak edecek, (Willie aşağıdan telefon edecek, Sharon haklı, Willie normal olarak çok güvenilirdir.) ama kendini tutamıyor. Henüz…</p>

  <p class="calibre1">Benefit Sokağı‘ndaki yanık harabe fotoğrafının yukarsındaki manşet Los Angeles Times’tan alınma:</p>

  <p class="calibre1">DANBURY 12’LİLERİNİN 3’Ü DOĞU LOS ANGELES’TE ÖLDÜ.</p>

  <p class="calibre1">Polis Cinayet-İntihar Paktı Üzerinde Duruyor.</p>

  <p class="calibre1">Yalnız Fiegler’le Gerber’in Ne Oldukları Bilinmiyor.</p>

  <p class="calibre1">Ne var ki polisler hiç değilse Carol’un öldüğüne inanıyorlardı. Yazı bunu açıkça belirtiyordu. O sırada Willie de buna inanmıştı. Onca kan. Oysa şimdi…</p>

  <p class="calibre1">Öldü mü, yaşıyor mu? Yaşıyor mu, öldü mü? Kalbi bazen ona kanın önemli olmadığını, Carol’un o son çılgınlıkların yapılmasından önce o küçük evden çıktığını fısıldıyor. Başka zamanlar polisin inandıklarına o da inanıyor, yani Carol’la Gegler’in ilk silahların atılmasından sonra ve evin etrafının çevrilmesinden önce kaçtıklarına; Carol’un da çatışma sırasında aldığı yaralardan ya öldüğüne ya da kendisini yavaşlattığı için Fiegler tarafından öldürüldüğüne. Bu senaryoya göre, yüzü kanlı ve eli pankartlı kız şimdi büyük bir olasılıkla güneşin doğusunda ve Tonopah’ın batısındaki çölde kavrulan bir kemik torbası.</p>

  <p class="calibre1">Willie, Benefit Sokağı‘ndaki yanmış evin fotoğrafına dokunuyor… sonra birden bir adı hatırlıyor, Dong Wa’nin bir başka My Lai veya My Khe olmasını önleyen adamınkini: Slocum. Evet, adı buydu. Sanki kararmış kirişler ve kırık camlar ona bunu fısıldadılar.</p>

  <p class="calibre1">Willie kupür defterini kapatıp yerine kaldırıyor. Artık huzur içinde. Midtown Isıtma ve Soğutma’nın ofislerinde derlenip toplanması gerekenleri derleyip topladıktan sonra kapaktan kendini dışarı bırakıyor ve aşağıdaki merdivenin üstünde dengesini buluyor. Çantasını sapından tutarak onu aşağı çekiyor. Üçüncü basamağa iniyor, sonra kapağı indiriyor ve tavandaki panoyu yerine kaydırıyor.</p>

  <p class="calibre1">O Çavuş Wheelock’a… bir şey, kalıcı bir şey yapamaz, ama Slocum yapabilir. Evet, Slocum gerçekten yapabilir. Slocum tabii ki zenci, ama bunun ne önemi var? Karanlıkta bütün kediler gridir, körler için ise hiçbir renkleri yoktur. Kör Willie Garfield’le Kör Willie Slocum arasındaki mesafe o kadar uzak mı? Tabii ki hayır. Merdiveni katlayarak yerine kaldırırken, “Benim duyduğumu sen de duyuyor musun?” diye yavaşça şarkı söylüyor. “Benim aldığım kokuyu sen de alıyor musun, benim aldığım tadı sen de tadıyor musun?” Beş dakika sonra Batı Eyaletleri Arazi Analistleri’nin kapısını kapıyor ve kilitlerin üçünü de kilitliyor. Sonra koridora çıkıyor. Katta duran asansöre binerken, yumurta likörünü unutma. Allen’ler ve Dubray’lar, diye aklından geçiriyor.</p>

  <p class="calibre1">“Tarçın da,” diye yüksek sesle konuşuyor. Asansördeki üç kişi bakınıyorlar, Bill de çekingen bir gülümseyişle karşılık veriyor.</p>

  <p class="calibre1">Dışarıya çıkınca Grand Central’a yöneliyor. Kar taneleri yüzünü dövüp onu ceketinin yakasını kaldırmaya mecbur ederken aklından tek bir düşünce geçiyor: Binanın dışındaki Noel Baba sakalını düzeltmiş.</p>

  <h3 class="calibre7" id="sigil_toc_id_58">GECE YARISI</h3>

  <p class="calibre1">“Sharon?”</p>

  <p class="calibre1">“Hımmmmm?”</p>

  <p class="calibre1">Sharon’un sesi uykulu, sanki uzaktan geliyor. Dubray’lar en sonunda on birde gittikten sonra uzun uzun sevişmişlerdi, şimdi de Sharon yavaş yavaş uykuya dalıyordu. Mesele yok, o da uykuya dalmak üzereydi. Bütün sorunları çözümleniyormuş veya Tanrı onları çözümlüyormuş gibi bir his var içinde.</p>

  <p class="calibre1">“Noel’den sonra bir hafta kadar tatil yapabilirim,” diyor. “Biraz envanter yapabilirim, yeni yerler araştırabilirim. Konum değiştirmeyi düşünüyorum.” Yeni Yıl’dan önceki hafta içinde Willie Slocum’un ne yapacağını onun bilmesine gerek yok; kaygılanmak ve suçluluk duymak dışında bir şey yapamaz -belki de kaygılanmaz, bundan emin olmak için Willie bir sebep görmüyor.</p>

  <p class="calibre1">Sharon, “Güzel,” diyor. “Boş vaktin olunca birkaç film seyredebilirsin, değil mi?” Eli karanlıkta aranıyor ve Willie’nin koluna hafifçe dokunuyor. “O kadar sıkı çalışıyorsun ki.” Kısa bir ara. “Yumurta likörünü de hatırladın. Hatırlayacağını sanmıyordum. Beni çok sevindirdin, sevgilim.”</p>

  <p class="calibre1">Erkek karanlıkta bu sözlere sırıtıyor. O kadar Sharon’ca ki.</p>

  <p class="calibre1">Genç kadın, “Allen’ler fena değil, ama Dubray’lar sıkıcı. Sen de aynı fikirde değil misin?” diye soruyor.</p>

  <p class="calibre1">Erkek, “Biraz öyle,” diye itiraf ediyor.</p>

  <p class="calibre1">“Kadının üstündeki elbise biraz daha dekolte olsaydı, bir üstsüzler barında iş bulabilirdi.”</p>

  <p class="calibre1">Erkek bir şey demiyor, ama yine sırıtıyor.</p>

  <p class="calibre1">Genç kadın, “Bu gece iyiydi, değil mi?” diye kocasına soruyor. Sözünü ettiği küçük partileri değil.</p>

  <p class="calibre1">“Evet, mükemmeldi.”</p>

  <p class="calibre1">“Sen iyi bir gün geçirdin mi? Sorma fırsatını bulamadım.”</p>

  <p class="calibre1">“İyi bir gündü, sevgilim.”</p>

  <p class="calibre1">“Seni seviyorum, Bill.”</p>

  <p class="calibre1">“Ben de seni seviyorum.”</p>

  <p class="calibre1">“Tatlı uykular.”</p>

  <p class="calibre1">“Tatlı uykular.”</p>

  <p class="calibre1">Bill yavaş yavaş uykunun koynuna yuvarlanırken parlak kırmızı kazaklı adamı düşünüyor. Farkına varmadan bir düşün içine kayıyor. Kırmızı kazaklı adam, “Altmış dokuzla yetmiş çetin yıllardı,” diyor. “3/187 ile Hamburger Tepesi’ndeydim. Bir sürü iyi adam kaybettik.” Sonra yüzü gülüyor. “Ama bu elime geçti.” Paltosunun sol cebinden bir ipin ucundaki beyaz bir sakalı çıkarıyor. “Bir de bu.” Sağ cebinden de plastik bir fincan çıkarıp sallıyor. Kabın dibinde birkaç bozuk para diş gibi takırdıyor. “Görüyorsunuz ya,” diyor. “En kör hayatın bile bazı ödülleri var.”</p>

  <p class="calibre1">Sonra düş de siliniyor. Bill Shearman ertesi sabah altıyı çeyrek geçinceye kadar deliksiz bir uyku uyuyor. O saatte radyolu saati onu Küçük Davulcu Çocuk’un melodisiyle uyandırıyor.</p>

  <p class="calibre1">1999: Birisi öldüğü zaman geçmişi düşünürsünüz</p>
</body>
</html>
