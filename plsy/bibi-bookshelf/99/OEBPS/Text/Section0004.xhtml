<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h3 class="calibre7">III. BİR ANNENİN GÜCÜ. BOBBY IŞINI GÖRÜYOR. “SANA DOKUNUYOR MU?” OKULUN SON GÜNÜ.</h3>

  <p class="calibre1">Bobby ile Ted bakıştılar. İkisinin de gözlerinde suçluluk vardı. İkisi de masanın kendilerine ait tarafında oturuyorlardı. Delice şeyler konuşuyor değil de, delice şeyler yapıyormuş gibi bir havaları vardı.</p>

  <p class="calibre1">Bobby, bir halt ettiğimizi görecek. Her şey yüzümden okunuyor, diye düşündü.</p>

  <p class="calibre1">Ted ona, “Hayır,” dedi. “Yüzünden hiçbir şey okunmuyor. Böyle zannetmene neden olan şey onun senin üzerindeki güçtür. Bu, bir annenin gücüdür.”</p>

  <p class="calibre1">Bobby adama şaşkın halde bakakalmıştı. Aklımdan geçenleri mi okudun? Az önce aklımdakileri mi okudun? Annesi şimdi hemen hemen üçüncü kat sahanlığındaydı ve Ted bir yanıt vermeyi istemiş olsa dahi buna vakit yoktu. Zaten zaman olsaydı bile bir yanıt verebileceğine dair yüzünde herhangi bir şey okunmuyordu. Bobby de duyduklarından anında şüphelenmeye başladı.</p>

  <p class="calibre1">Derken annesi kapı aralığında belirdi. Bir oğluna, bir Ted’e, sonra yine oğluna bakıyor, bakışları değer biçiyordu. “Demek buradaymış-sın,” dedi. “Tanrım, Bobby, seni çağırdığımı duymadın mı?”</p>

  <p class="calibre1">“Ağzımı açmama vakit kalmadan yetiştin, anne.”</p>

  <p class="calibre1">Annesi kişner gibi bir ses çıkardı. Ağzında anlamsız, küçük bir gülümseme belirdi. Bu otomatik sosyal gülümsemesiydi. Gözleri odadaki iki kişinin arasında bir ileri, bir geri gidip geliyor, uygunsuz bir şey, hoşuna gitmeyecek yanlış bir şey arıyordu. “Senin dışardan geldiğini duymadım.”</p>

  <p class="calibre1">“Yatağında uyuyordun.”</p>

  <p class="calibre1">Ted o sırada, “Bugün nasılsınız, Bayan Garfield?” diye sordu.</p>

  <p class="calibre1">“Çok iyiyim.” Kadının gözleri hâlâ odadaki iki kişinin arasında gidip geliyordu. Onun ne aradığı konusunda Bobby’nin hiçbir fikri yoktu, ama suçluluk dolu o anlam yüzünden kaybolmuş olmalıydı. Annesi o anlamı görmüş olsa Bobby bunu şimdi bilecek, annesinin bildiğini anlayacaktı.</p>

  <p class="calibre1">Ted, “Bir gazoz ister misiniz?” diye sordu. “Şalgam suyum var. Ahım şahım bir şey değil, ama soğuktur.”</p>

  <p class="calibre1">Liz, “Çok iyi olur,” dedi. “Teşekkür ederim.” Odaya girerek masa başında Bobby’nin yanına oturdu. Bir yandan Ted’in küçük buzdolabını açıp şalgam suyunu çıkarışını seyrederken, diğer bir yandan dalgın bir</p>

  <p class="calibre1">tavırla oğlunun bacağını okşuyordu. “Buraları şimdilik o kadar sıcak değil, ama önümüzdeki ay kavurucu olacağını garantileyebilirim. Kendinize bir vantilatör alırsanız iyi edersiniz.”</p>

  <p class="calibre1">“Bu da bir fikir.” Ted şalgam suyunu temiz bir bardağa doldurdu,’ sonra bardağı ışığa tutarak buzdolabının önünde durdu ve köpüklerin yatışmasını bekledi. Bobby’nin gözünde TV reklamındaki bir bilim adamına benziyordu. X markasıyla Y markasına ve Rolaids’in nasıl kendi ağırlığının elli yedi katı kadar mide asidi fazlalığı tükettiğine (şaşkınlık verici, ama gerçek) kafayı takmış birine.</p>

  <p class="calibre1">Liz biraz sinirli bir tavırla, “Bir bardak dolusu istemiyorum, bu kadarı yeter,” dedi. Ted bardağı getirdi, Liz de ona kadeh kaldırdı, “işte böyle.” Genç kadın içecekten bir yudum aldı ve içtiği şalgam suyu değil de çavdar viskisiymiş gibi yüzünü buruşturdu. Sonra bardağının üzerinden bakarak Ted’in oturuşunu sigarasının külünü silkeleyişini ve izmariti tekrar ağzının köşesine sıkıştırışını seyretti.</p>

  <p class="calibre1">Genç kadın, “Siz ikiniz enikonu içli dışlı olmuşsunuz,” diye belirtti. “Mutfak masasının başında oturup rahat rahat şalgam suyu içiyorsunuz. Bugün nelerden konuştunuz acaba?”</p>

  <p class="calibre1">Bobby, “Konumuz Bay Brautigan’ın bana verdiği kitaptı,” dedi.’ Sesi kulağa sakin ve doğal geliyordu, hiçbir gizlisi olmayan bir ses gibi. “Sineklerin Tanrısı‘nın sonunun mutlu mu yoksa hazin mi olduğuna karar veremediğim için kendisine sormak istedim.”</p>

  <p class="calibre1">“Ya? Peki, ne dedi?”</p>

  <p class="calibre1">“Her ikisinin de doğru olduğunu. Sonra da üzerinde düşünmemi söyledi.”</p>

  <p class="calibre1">Liz güldü, ama pek neşeli olmayan bir gülüştü bu. “Ben de polisiye romanlar okuyorum, Bay Brattigan, ama düşüncelerimi gerçek hayata saklıyorum. Ne var ki ben emekli değilim.”</p>

  <p class="calibre1">Ted, “Değilsiniz tabii,” dedi. “Siz hayatınızın en parlak çağını yaşıyorsunuz.”</p>

  <p class="calibre1">Liz adama “yağcılıkla bir yere varamazsın” der gibilerden baktı. Bobby bu bakışı çok iyi biliyordu.</p>

  <p class="calibre1">Ted ona, “Bobby’ye küçük bir iş önerdim,” dedi. “Kabul edebileceğini söyledi… Tabii sizin izninizle.”</p>

  <p class="calibre1">İş sözünü duyunca Liz’in kaşları çatılmıştı, ama izninin alınmasından söz edilince yumuşadı. Uzanıp Bobby’nin kızıl saçlarına dokundu; bu o kadar alışılagelmedik bir hareketti ki, Bobby’nin gözleri irileşti. Liz’in bakışı Ted’in yüzünden ayrılmamıştı. Bobby onun adama güvenmediğini, hiçbir zaman da güvenmeyeceğini anlamıştı. “Nasıl bir iş önerdiniz?” diye sordu.</p>

  <p class="calibre1">“Bay Brautigan benim…”</p>

  <p class="calibre1">Genç kadın, “Şşşt,” dedi. Hâlâ bardağının üzerinden Ted’i süzüyor, bakışı adamın üstünden ayrılmıyordu. Ted, “Onun bana her gün, belki öğleden sonraları gazete okumasını isterim,” dedi ve gözlerinin eskisi gibi olmadığını, küçük puntolu yazıların ona gitgide daha fazla sorun çıkardıklarını açıkladı. Üstelik haberleri yakından izlemeyi seviyordu; çok ilginç günler yaşıyorlardı, Bayan Garfield de o fikirde değil miydi? Kendisi ayrıca köşe yazılarına meraklıydı, Stewart Alsop’u, Walter Winchell’i ve diğerlerini izlemek zorundaydı. Winchell bir dedikoducu da olsa çok ilginçti. Bayan Garfield de öyle düşünmüyor muydu?</p>

  <p class="calibre1">Bobby dinliyordu. Annesinin yüzüyle duruşundan -hatta şalgam suyunu yudumlayışından- onun Ted’in söylediklerine inandığı halde gergin olduğunu anlıyordu. Bu kadarı iyiydi de ya Ted yine zırvalamaya başlarsa? Ya sarı paltolu alçak adamlardan ve telefon tellerine asılı uçurtma kuyruklarından söz ederse, bir de bunları gevelerken bakışını boşluğa dikerse?</p>

  <p class="calibre1">Neyse ki, bunların hiçbiri olmadı. Ted, Dodgers’lerin -özellikle de Maury Wills’in- ne yaptığını, hem de Los Angeles’a gittikleri halde merak ettiğini söyleyerek konuşmasını bitirdi. Üstelik bunlar, biraz utanç verici olsa da, gerçeği söylemeye kararlı biri tavrıyla söyledi. Bobby bunun hoş bir tavır olduğunu düşündü.</p>

  <p class="calibre1">“Sanırım, bu fena bir iş olmaz.” Bobby’nin kanısınca, annesi istemeye istemeye konuşmuştu. “Hatta mükemmel bir işe benziyor. Benim de böyle bir işim olsun isterdim.”</p>

  <p class="calibre1">“Sizin kendi işinizde mükemmel olduğunuza bahse girerim, Bayan Garfield.”</p>

  <p class="calibre1">Kadın ona bir kez daha yağcılık bana sökmez bakışını yöneltti. “Çapraz bilmeceyi yapması için ona fazladan ödeme yapmanız gerekecek,” diyerek ayağa kalktı. Bobby de annesinin ne demek istediğini tam olarak anlayamamakla beraber, ardındaki gaddarlığa şaşırmıştı. Bir lokumun içine gömülmüş cam parçası gibi bir şeydi bu. Liz sanki Ted’in bozulan gözleriyle aklını aynı zamanda alaya almak istemişti. Adamcağızı sanki oğluna yakınlık gösterdiği için cezalandırmak istiyordu. Bobby annesini aldattığı için hâlâ utanç duyuyor ve onun bunu keşfetmesinden korksa da aynı zamanda sevinç duyuyordu. Annesi bunu hak etmişti. Liz, “Benim Bobby’m çapraz bilmece çözmede ustadır,” dedi.</p>

  <p class="calibre1">Ted gülümsedi. “Buna eminim.”</p>

  <p class="calibre1">“Haydi artık aşağı in, Bobby. Bay Brattigan’a biraz dinlenme fırsatı vermeli.”</p>

  <p class="calibre1">“İyi ama…”</p>

  <p class="calibre1">“Doğrusu biraz uzanmak istiyorum, Bobby. Biraz başım da ağrıyor. Sineklerin Tanrısı‘nı beğenmene sevindim. İstersen yarın pazar gazetesinin makalesiyle işine başlayabilirsin. Ama seni uyarıyorum, fena halde pişeceksin.”</p>

  <p class="calibre1">“Öyle olsun.”</p>

  <p class="calibre1">Bobby’nin annesi Ted’in daire kapısının dışındaki küçük sahanlığa çıkmıştı bile. Bobby de arkasındaydı. Kadın burada dönerek Bobby’nin başının yukarsından Ted’e baktı. “Niçin okumanızı verandada yapmıyorsunuz?” diye sordu. “Temiz hava ikinize de iyi gelir. Bu boğucu odadan bin kat iyidir. Ben de oturma odasından sizi duyabilirim.”</p>

  <p class="calibre1">Bobby, ikisinin arasından bir mesaj geçtiğini hissetti. Bu pek telepatik sayılmazdı, ama yine de bir anlamda öyleydi. Yetişkinlerin uyguladıkları türden sıradan bir telepati.</p>

  <p class="calibre1">Ted, “İyi fikir,” dedi. “Evin önündeki veranda ideal olur. İyi akşamlar, Bobby. İyi akşamlar, Bayan Garfield.” “Görüşürüz, Ted,” demek Bobby’nin dilinin ucuna kadar geldiyse de son anda kendini toparlayarak, “Görüşürüz, Bay Brautigan,” dedi.</p>

  <p class="calibre1">Merdivene yürürken pis bir kazayı atlatmış biri gibi belli belirsiz gülümsüyordu.</p>

  <p class="calibre1">Annesi hâlâ kapının önünden ayrılmamıştı. “Ne kadar zamandır emeklisiniz, Bay Brattigan?” diye sordu. “Umarım bunu sormamın sizin için bir sakıncası yoktur.”</p>

  <p class="calibre1">Bobby, annesinin Ted’in soyadını kasten yanlış söylemediğine inanır gibi olmuştu. Ama birden kararını değiştirdi. Kasten yanlış söylüyordu. Tabii ki kasten.</p>

  <p class="calibre1">“Üç yıl oluyor.” Ted sigarasını ağzına kadar dolu küllüğün içinde ezdi ve hemen bir yenisini yaktı.</p>

  <p class="calibre1">Ne var ki, Liz onun yakasını bırakmak niyetinde değildi. “Demek oluyor ki… siz altmış sekiz yaşındasınız.” “Aslında altmış altı yaşındayım.” Ted gayet tatlı bir sesle ve samimi görünerek konuşuyordu, ama Bobby onun bu sorulardan pek hoşlanmadığının farkındaydı. “Vaktinden iki yıl önce tam aylıkla emekli edildim. Sağlık nedeniyle.”</p>

  <p class="calibre1">Bobby içinden inledi. Sakın nesi olduğunu adamdan sorma, anne. Sakın yapma bunu.</p>

  <p class="calibre1">Liz sormadı. Bunun yerine Hartford’da ne yaptığını sordu.</p>

  <p class="calibre1">“Muhasebeciydim. Saymanlıkta çalışıyordum.”</p>

  <p class="calibre1">“Bobby ile ben eğitimle ilgili bir işiniz olduğunu düşünmüştük. Muhasebe ha! Büyük sorumluluk içeren bir işe benziyor.”</p>

  <p class="calibre1">Ted gülümsedi. Bobby bu gülümseyişte korkunç bir anlamın varlığını sezdi. Adam, “Yirmi yılda üç hesap makinesi eskittim,” dedi. “Bu eğer sorumluluksa, evet sorumluydum. Apeneck Sweeney dizlerini açar; daktilo otomatik bir elle gramofona bir plak koyar.”</p>

  <p class="calibre1">“Anladığımı söyleyemem.”</p>

  <p class="calibre1">“Bu, fazla önemli olmayan bir işte çok fazla yıl harcadığımı söyleme biçimim.”</p>

  <p class="calibre1">“Besleyecek, barındıracak ve büyütecek bir çocuğunuz olsaydı, işiniz size çok önemli görünecekti.” Liz böyle derken Ted’e çenesini hafifçe doğrultarak bakmıştı. Bu bakış, Ted konuyu tartışmak isterse kendisinin buna hazır olduğunu anlatıyordu. Gerekirse savaşacaktı da.</p>

  <p class="calibre1">Bobby, Ted’in savaşmaya niyeti olmadığını görerek rahatladı. “Sanırım haklısınız, Bayan Garfield. Yerden göğe kadar haklı,” dedi sadece.</p>

  <p class="calibre1">Liz çenesini bir süre daha dikerek ona emin olup olmadığını sordu. Ted’e fikrini değiştirmesi için adeta fırsat vermek istiyordu. Adam başka bir şey söylemeyince gülümsedi. Onun zafer gülümseyişiydi bu. Bobby annesini seviyordu, ama aynı zamanda ondan bıkmıştı. Bakışlarını, deyişlerini ve hoşgörüsüz düşünce biçimini bilmekten bıkmıştı.</p>

  <p class="calibre1">Liz, “Şalgam suyu için teşekkürler, Bay Brattigan. Çok lezzetliydi,” dedi ve bu sözlerden sonra oğlunu aşağı götürdü. İkinci katın sahanlığına vardıklarında elini Bobby’nin üstünden çekti ve yolun kalan kısmını önden yürüyerek katetti.”</p>

  <p class="calibre1">Bobby yeni işini akşam yemeğinde konuşmaya devam edeceklerini tahmin etmişti, ama olmadı. Annesinin aklı ondan çok uzaklarda görünüyordu. Bakışları da dalgındı. Sövüşten ikinci bir dilimi Bobby iki kez istemek zorunda kaldı. Akşamın daha ileri bir saatinde telefon çalınca da annesi, oturup TV seyrettikleri divandan fırlayıp yanıtlamaya koştu. Tıpkı Ricky Nelson’un Ozzie ve Harriet şovunda telefon çaldığı zaman yaptığı gibi yerinden sıçramıştı. Liz dinledi, bir şey söyledi, sonra divana dönerek oturdu.</p>

  <p class="calibre1">Bobby, “Kimdi?” diye sordu.</p>

  <p class="calibre1">Liz, “Yanlış numara,” dedi.</p>

  <p class="calibre1">Bobby Garfield hayatının o yılında hâlâ bir çocuğun güveniyle uykuyu bekliyordu: Sırtüstü yatıyor, topuklarını yatağın köşelerine uzatıyor, ellerini, dirsekler dışarı taşacak biçimde yastığın altının serinliğine sokuyordu. Ted’in ona sarı paltolu alçak adamları anlattığı, (“Arabalarını da unutma, fantezi boyalı büyük arabalarını da unutma.”) gece de Bobby çarşafı beline kadar çekmiş bu şekilde yatıyordu. Penceredeki panjurların gölgelerinin dörde doğradığı ay ışığı zayıf çocuk göğsünün üstüne düşüyordu.</p>

  <p class="calibre1">Eğer bu konuyu düşünmüş olsaydı (ama düşünmemişti), Ted’in alçak adamlarının karanlıkta yalnız kaldığı zaman daha gerçek olmalarını beklerdi. Yalnızlığı arasında yalnızca kurmalı Big Ben’inin tik-takıyla öbür odadaki televizyon gece haberlerinin mırıltısı ona eşlik ediyordu. O oldum olası hep öyleydi; Schock Tiyatrosu’nda Frankenstein’a gülmek, canavar gözüktüğü zaman yalancıktan bayılır gibi yaparak, “Ooo, France!” diye bağırmak kolaydı. Özellikle Sully-John gece yatısında olduğu zaman. Gelgelelim S-J horlamaya</p>

  <p class="calibre1">başladıktan sonra (ya da daha beteri, Bobby yalnız olunca) Dr. Frankenstein’ın canavarı pek gerçek değilse bile, mümkün gözüküyordu insana.</p>

  <p class="calibre1">Bu mümkün oluş Ted’in alçak adamlarını kapsamıyordu, insanların kayıp evcil hayvan posterleri aracılığıyla iletişim kurmaları karanlıkta daha da çılgınca görünüyordu. Gerçi tehlikeli bir çılgınlık değildi bu. Bobby, Ted’in zırdeli olduğunu sanmıyordu, ama kendisine zararı dokunacak kadar zekiydi. Özellikle vaktini dolduracak o kadar az uğraşı olduğuna göre. Ted biraz… evet… biraz… Bobby’nin, kelimeyi seslendirmeye dili varmıyordu. Egzantrik kelimesi aklına gelseydi dört elle buna sarılırdı.</p>

  <p class="calibre1">O her defa aklımdan geçenleri okuyabiliyordu. Bu nasıl olabilirdi? Yok, Bobby yanılmıştı, duyduğunu sandığı şeyler bahsinde yanılmıştı. Belki de Ted onun aklından geçenleri okumuştu, aslında o kadar da ilginç olmayan yetişkinlere özgü duyum-ötesi algı aracılığıyla yapmıştı bunu. Yüzündeki suçluluğu camın üstündeki ıslak bir çıkartma gibi soymuştu. Allah biliyor ya, annesi bunu her zaman yapabiliyordu… en azından bugüne kadar yapabilmişti.</p>

  <p class="calibre1">Ama…</p>

  <p class="calibre1">Ama hiçbir şey. Ted kitaplar hakkında çok şey bilen hoş bir adamdı, ama zihin okumuyordu. Aynen Sully-John Sullivan’ın bir sihirbaz olmaması ve hiçbir zaman olamayacak olması gibi.</p>

  <p class="calibre1">Bobby, “Hepsi yanlış yönlendirme,” diye mırıldandı. Ellerini yastığın altından çekti, bilekleri hizasında çaprazladı ve salladı. Bir kumrunun gölgesi ay ışığında göğsünün yukarsından süzülüp geçti.</p>

  <p class="calibre1">Bobby gülümsedi, gözlerini kapadı ve uykuya daldı.</p>

  <p class="calibre1">Ertesi sabah binanın ön verandasında oturmuş, Harwich Pazar Gazetesi’nden birkaç yazıyı yüksek sesle okuyordu. Verandadaki salıncağa ilişmiş olan Ted, sakin bir tavırla dinliyor, bir yandan da Chesterfield tüttürüyordu. Arkasında ve solunda Garfield’lerin ön odasının perdeleri açık pencerelerden içeriye ve dışarıya dalgalanıyordu. Bobby, annesinin, ışığın en iyi olduğu yerdeki koltuğunda yanında dikiş sepetiyle oturarak okunanları dinlediğini ve etek bastırdığını (etek boylarının yine uzadığını söylemişti Bobby’ye) görür gibiydi. Sırf New York ve Londra’daki bir avuç homo öyle dediği için etekleri bir yıl kısaltıyor, ertesi ilkbahar söküyor ve etek boylarını tekrar uzatıyordunuz. Liz niçin zahmet ettiğine bile akıl erdiremiyordu. Annesinin sahiden içerde olup olmadığı hakkında Bobby’nin hiçbir fikri yoktu, açık pencerelerle uçuşan perdeler kendi başlarına bir şey ifade etmiyorlardı, ama yine de hayali o yönde işliyordu. Biraz büyüyünce, annesinin orada oturduğunu her zaman düşlediğini anlayacaktı. Kapıların dışında, gölgelerin net görmeyi önleyecek kadar yoğun oldukları yerdeki bir bankta, karanlıkta merdivenlerin tepesinde olduğunu düşlemişti hep.</p>

  <p class="calibre1">Okuduğu sporla ilgili yazılar ilginçti (Maury Wills fırtına gibiydi),? köşe yazıları daha az ilginç, yorum sütunları sıkıcı, uzun ve anlaşılmaz, “mali sorumluluk” ve “depresif tabiatlı ekonomik göstergeler” gibi anlaşılmaz cümlelerle doluydu. Öyle de olsa, bunları okumanın Bobby açısından bir sakıncası yoktu. Ne de olsa bir iş görüyordu, para kazanıyordu ve pek çok iş de zaten çoğu kez sıkıcıydı. Bay Biderman’ın onu‘1 özellikle geç saatlere kadar bıraktığı günlerde annesi bazen, “Ekmeğini kazanmak için çalışmak zorundasın,” derdi. Bobby ayrıca, “depresif tabiatlı ekonomik göstergeler” türünden cümlelerin ağzından çıkmasıyla gururlanıyordu. Dahası, öbür iş -gizli olanı- Ted’in, peşinde bazı adamlar olduğu konusundaki kaçıkça zannından kaynaklanıyordu; Bobby de sırf bunun için para alacak olsa da adamı bir şekilde oyuna getiriyormuş gibi hissedecekti.</p>

  <p class="calibre1">Ama bu da işinin parçası olduğundan o pazar öğleden sonrasında kolları sıvadı. Annesi öğle uykusundayken Bobby bina blokunun etrafını dolaştı ve sarı paltolu alçak adamlar ya da onların varlıklarının işaretlerini aradı. Bu arada ilginç bazı şeyler gördü; Colony Sokağı‘nda bir kadın kocasıyla tartışıyordu. Karı koca bir güreş karşılaşmasının öncesindeki Parlak George’la Tıknaz Calhoun gibi burun buruna duruyorlardı. Asher Caddesi’nde küçük bir çocuk isten kararmış bir gazoz kapaklarına vuruyordu. Commonwealth’le Broad’ın köşesindeki Spicers’in tuhafiye dükkânının dışında bir grup genç dilleri tutulmuş vaziyette duruyorlardı.</p>

  <p class="calibre1">Panelli bir kamyonun yanında MİDE İCJN PİDE gibilerden ilginç bir slogan dikkati çekiyordu. Ama Bobby ne sarı paltolar ne de elektrik direklerinde kayıp evcil hayvan bildiren neşterler gördü. Ayrıca, bir tek telefon telinden bile uçurtma kuyruğu sallanmıyordu.</p>

  <p class="calibre1">Bir penilik sakız almak için Spicer’s’e uğradı ve bu yılın Miss Rheingold adaylarının fotoğraflarıyla kaplı ilan tahtasına göz attı. Sahibinden satılık iki otomobil ilanı da vardı, ama hiçbiri baş aşağı değildi. Başka bir ilanda ise şöyle deniliyordu: ARKA BAHÇEMDEKİ YÜZME HAVUZU SATILIK. İYİ DURUMDADIR. ÇOCUKLARINIZI SEVİNDİRMEK İSTEMEZ MİSİNİZ? Bu ilan yamuktu, ama Bobby yamuğun sayılmayacağına karar verdi.</p>

  <p class="calibre1">Asher Caddesi’nde bir yangın musluğunun yanına park edilmiş müthiş bir Buick gördü, ama rengi neftiydi; kromdan bir kedi balığının sırıtan ağzına benzeyen motor kapağının yanındaki lambalarına ve radyatörüne rağmen bayağı ve cafcaflı olarak nitelenebileceğini zannetmiyordu.</p>

  <p class="calibre1">Pazartesi günü de okula gidip gelirken alçak adamları aramaya devam etti. Bu arada hiçbir şey göremese de yanında yürüyen Carol Gerber’le S-J onun arandığını fark ettiler. Annesi haklıydı, Carol gerçekten keskin zekâlıydı.</p>

  <p class="calibre1">“Yoksa planların peşinde komünist ajanları mı var?” diye sordu.</p>

  <p class="calibre1">“Ne?”</p>

  <p class="calibre1">“Habire sağa sola bakmıyorsun. Hatta arkana bile.”</p>

  <p class="calibre1">Ted’in onu niçin tuttuğunu onlara açıklamak Bobby’nin bir an aklından geçti, ama sonra bunun kötü bir fikir olacağına karar verdi. Gerçekten aranılacak bir şey olduğuna inanmış olsa iyi bir fikir olabilirdi; bir yerine üç çift göz, bu arada Carol’un keskin bakışlı küçük gözleri. Sonuç olarak bir şey söylemedi. Carol’la Sully-John onun Ted’e her gün gazete okuma işi olduğunu biliyorlardı, bu da çok iyiydi. Zaten bu kadarı da yeterliydi. Onlara alçak adamlardan söz açsa, Ted’le alay etmiş, hatta ihanet etmiş olacaktı.</p>

  <p class="calibre1">Sully, “Komünist ajanları mı?” diye sorarak hızla döndü. “Evet, onları görüyorum, onları görüyorum!” Dudaklarını büzerek favorisi olan eh-eh-eh sesini çıkardı. Sonra sendeledi, gözle görülmeyen makinelisini sözde yere düşürdü ve göğsünü tuttu. “Vuruldum! Ölüyorum! Beni bırakıp gidin! Rose’a onu sevdiğimi söyleyin!”</p>

  <p class="calibre1">Carol, “Teyzemin şişko poposuna söylerim!” diyerek onu dirsekleyip geçti.</p>

  <p class="calibre1">Bobby, “St. Gabe’in çocuklarını arıyorum, hepsi bu,” dedi.</p>

  <p class="calibre1">Bu akla yakındı. St. Gabriel Okulu’nun orta ve lise düzeyindeki çocukları, Harwich İlkokulu’nun öğrencilerini sürekli rahatsız ediyorlardı. İlköğretim çocukları yürüyerek okullarına giderlerken korna çalarak bisikletleriyle yanlarından geçiyor, oğlanların hanım evladı kızlarınsa hafif olduklarını haykırıyorlardı, ki bunun, kızların Fransız usulü öpüştükleri ve oğlanların memelerine dokunmasına izin verdikleri anlamına geldiğini Bobby çok iyi biliyordu.</p>

  <p class="calibre1">Sully-John, “O ibneler daha geç saatte çıkarlar,” dedi. “Şimdilerde hepsi evindedirler. Boyunlarına haçlarını geçirmek ve saçlarını Bobby Rydell gibi arkaya taramakla meşguller.”</p>

  <p class="calibre1">Carol, “Küfretme,” diyerek onu yine dirseğiyle itti.</p>

  <p class="calibre1">Sully-John gücenmiş göründü. “Kim küfretti? Ben değil.”</p>

  <p class="calibre1">“Evet, küfrettin.”</p>

  <p class="calibre1">“Hayır, küfretmedim, Carol.”</p>

  <p class="calibre1">“Pekâlâ küfrettin.”</p>

  <p class="calibre1">“Hayır, efendim.”</p>

  <p class="calibre1">“Küfrettin, ibneler dedin.”</p>

  <p class="calibre1">“Bu küfür değil ki.” S-J yardım ister gibi Bobby’ye baktı, ama Bobby, bir Cadillac’ın ağır ağır geçmekte olduğu Asher Caddesi’ne bakıyordu. Büyük bir arabaydı ve ona kalırsa biraz da gösterişliydi, ama bir Cadillac’ın öyle olması gerekmez miydi? Bu Cadillac tutucu bir kahverengiye boyanmıştı ve Bobby’ye alçak gözükmüyordu. Üstelik direksiyondaki sürücü de bir kadındı.</p>

  <p class="calibre1">Carol taşımakta olduğu üç kitabı; aritmetik kitabıyla Yazım Serüvenleri’ni ve Küçük Ev’i S-J’nin eline tutuşturdu. “Küfrettiğin için ceza olarak kitaplarımı taşıyacaksın.”</p>

  <p class="calibre1">Sully-John büsbütün gücendi. “Küfretmiş olsam bile -ki etmedim- niçin senin aptal kitaplarını taşıyacakmışım?”</p>

  <p class="calibre1">“Kefaretini ödemen gerekiyor da ondan.”</p>

  <p class="calibre1">“Kefaret de neymiş?”</p>

  <p class="calibre1">“Yaptığın bir yanlışın bedelini ödemen. Yemin eder ya da yalan söylersen kefaretini ödemelisin. St. Gabe’deki çocuklardan biri bana söyledi. Adı Willie.”</p>

  <p class="calibre1">Bobby, “Onlarla arkadaşlık etmemelisin,” dedi. “Birçoğu serseri onların.” Çocuk bunu kendi deneyiminden biliyordu. Noel tatilinin sona ermesinden kısa bir süre sonra St. Gabe’li öğrencilerin üçü onu Broad Sokağı‘nda kovalamışlar, sözde “onlara kötü baktığı” için dövmekle tehdit etmişlerdi. Bunu yaparlardı da diye düşünüyordu Bobby. Allah’tan ki elebaşılarının çamurda ayağı kaymış ve serseri dizüstü düşmüştü. Öbürleri de ona çarpıp yere kapaklanmışlar, Bobby fırsattan yararlanıp 149’a kapağı atmış ve kapıyı kilitlemeye vakit bulmuştu. St. Gabe’li oğlanlar dışarda bir süre oyalandıktan sonra “onu sonra göreceklerini” vaat ederek çekip gitmişlerdi.</p>

  <p class="calibre1">Carol, “Hepsi haydut değil, içlerinde iyi olanlar da var,” dedi. Kitaplarını taşıyan Sully-John’a baktı ve elini ağzına götürerek gülümsediğini gizlemeye çalıştı. Hızlı hızlı konuşur ve kendinize güvenir gözükürseniz S-J’ye her şeyi yaptırabilirdiniz. Kitaplarını Bobby’nin taşıması daha hoş olurdu, ama bunu kendisi önermezse işe yaramazdı. Bir gün belki bunu önerirdi. Carol iyimser bir kızdı. O vakte kadar sabah güneşinin altında ikisinin arasında yürümek hoştu. Kaldırımın üstüne çizilmiş bir sek sek oyununun yatay ve dikey çizgilerini incelemekte olan Bobby’ye yan gözle baktı. O kadar şirindi ki. Oysa kendisinin bundan haberi yoktu. Her şeyden şirin olan da belki buydu.</p>

  <p class="calibre1">Okulun son haftası her zaman olduğu gibi çıldırtıcı bir yavaşlıkla geçti. Bobby haziranın bu ilk günlerinde kütüphanedeki tutkal kokusunun bir kurtçuğu öğürtecek kadar kuvvetli olduğunu, coğrafya dersinin de on bin yıl sürecekmiş gibi gözüktüğünü düşündü.</p>

  <p class="calibre1">Carol ders arasında temmuzda bir haftalığına Cora teyzesiyle Ray eniştesinin Pennsylvania’daki çiftliğine gideceğini söyledi. S-J, kazandığı bir haftalık kamp tatilinde hedeflere nasıl ok atacağını ve her gün tekneyle nasıl dolaşacağını anlata anlata bitiremiyordu. Bobby de onlara büyük Maury Wills’i ve gol rekorunu hayatları boyunca başka hiç kimsenin kıramayacağını anlattı.</p>

  <p class="calibre1">Annesi giderek daha düşünceli gözüküyordu. Telefonun her çalışında yerinden fırlıyor, ahizenin başına koşuyor, gece haberlerinin sonuna kadar ayakta kalıyor, (Bobby onun gece sinemasının bile sonuna kadar beklediğinden şüpheleniyordu.) yemeklerde de gırtlağından bir şey geçmiyordu. Bazen telefonda uzun ve heyecanlı konuşmalar yapıyor, Bobby’nin kendisini dinlemesinden çekinirmiş gibi ona arkasını dönüyor ve sesini alçaltıyordu. Bazen kendisi telefona yürüyor, bir numarayı çevirmeye başlıyor, sonra almacı yerine bırakıp az önce oturduğu yere dönüyordu.</p>

  <p class="calibre1">Yine böyle bir günde Bobby aradığı numarayı unutup unutmadığını sordu. Liz, “Görünüşe bakılırsa ben pek çok şey unuttum, Bobby,” dedi.</p>

  <p class="calibre1">Aklını ve zamanını dolduran pek çok şey olmasa, Bobby daha fazlasına dikkat eder ve kaygılanırdı. Annesi giderek zayıflıyordu. İki yıldan sonra tekrar sigaraya başlamıştı. Çocuğun başına gelen en iyi şey yetişkin kütüphane kartıydı. Her kullanışında bunu armağanların en iyisi olarak düşünüyordu. Bobby, yetişkinlerin bölümünde okumak istediği belki bir milyar bilim-kurgu romanının bulunduğunu düşünüyordu. Örneğin,</p>

  <p class="calibre1">Isaac Asimov’u ele alın. Bay Asimov, Paul French takma adıyla çocuklar için kahramanı Lucky Starr adlı bir uzay pilotu olan bilim-kurgu romanları yazmıştı. Kendi adıyla daha da güzel romanlar yazmıştı tabii. İçlerinde en az üçü robotlarla ilgiliydi. Bobby robotları seviyordu. Yasak Gezegen’deki Robot Robby gelmiş geçmiş en büyük sinema kahramanlarından biri olabilirdi, ama Bay Asimov’unkiler de ondan geri kalmıyordu. Bobby yaklaşan yaz günlerinde onlarla uzun zamanlar geçireceğini hesaplıyordu.</p>

  <p class="calibre1">Okula gidip gelirken gözleri sarı paltolu adamları ya da onlarla ilgili işaretleri arıyordu. Okuldan sonra kütüphaneye gidince de aynı şeyi yapıyordu. Okulla kütüphane aksi yönlerde olduklarından Bobby, Harwich’in büyük bir bölümünü taramakta olduğunu düşünüyordu.</p>

  <p class="calibre1">Tabii ki gerçekte sarı paltolu adam görmeyi beklemiyordu. Yemekten sonra akşamın loş ışığında Ted’e verandada ya da adamın mutfağında gazete okuyordu. Ted, Liz Garfield’in öğüdünü dinleyerek bir vantilatör aldığından annesi Bobby’nin ‘Bay Brattigan’a verandada gazete okuyup okumamasıyla artık ilgilenmiyordu. Bobby’ye göre, bunun bir nedeni de kendi yetişkinlik sorunlarının onu giderek daha fazla meşgul etmesiydi. Belki de Ted’e biraz daha fazla güvenmeye başlıyordu. Hoş, güven hoşlanmayla aynı şey değildi. Ama bu durumda güvene de kolay ulaşılmamıştı.</p>

  <p class="calibre1">Bir gece divanın üstünde oturmuş Wyatt Earp’ı seyrederlerken annesi hafif bir öfkeyle Bobby’ye dönerek, “Hiç sana dokunuyor mu?” diye sordu.</p>

  <p class="calibre1">Bobby, annesinin neyi sorduğunu bilmekle beraber, niçin bu kadar heyecanlandığını anlayamamıştı. “Tabii,” dedi. “Bazen sırtıma bir şaplak vuruyor. Bir keresinde de gerçekten uzun bir kelimeyi arka arkaya üç kez heceleyemeyince beni biraz haşladı, ama beni herhangi bir şekilde tartaklamıyor. Sanırım, bunu yapamayacak kadar güçsüz. Niçin sordun?”</p>

  <p class="calibre1">Kadın, “Boş ver,” dedi. “Anlaşılan, zararsız biri. Yalnız, aklının bir karış havada olduğundan kuşku yok. Ama yine de…” Liz arkasını getirmedi. Kool sigarasının dumanının oturma odasının tavanına doğru yükselişini seyrediyordu. Dumanın soluk bir gri kurdele görünümünde yükselip sonra kaybolması Bobby’ye Bay Simak’ın Güneşin Etrafındaki Çember’indeki tiplerin helezonları izleyerek başka dünyalara gidişini düşündürdü.</p>

  <p class="calibre1">Annesi sonunda tekrar ona doğru dönüp, “Eğer sana hoşlanmayacağın bir şekilde dokunursa mutlaka bana söyle. Hemen. Beni duydun mu?” dedi.</p>

  <p class="calibre1">“Tabii, anne.” Bakışındaki bir şey ona, Liz’e bir kadının bir bebeği olacağını nasıl anladığını sorduğu günü hatırlatmıştı. Annesi, “Bir kadın her ay kanar,” demişti. “Eğer kan gelmezse, bundan, kanın bebeğin yapımına harcandığını anlar.” Bobby bir bebek oluşmadığı zaman bu kanın nereden çıktığını sormak istemişti. (Annesinin bir keresinde burnunun kanadığını hatırlıyordu, ama annesinde başkaca bir kanamaya tanık olmamıştı.) Ancak, Liz’in yüzündeki anlam onu konunun üzerine gitmekten vazgeçirmişti. Şimdi de annesinin yüzünde aynı anlam vardı.</p>

  <p class="calibre1">Aslında başka dokunuşlar olmuştu: Ted bazen iri ellerinden birini Bobby’nin asker tıraşlı kafasının üstünde gezdiriyor, o sert perçemleri adeta okşuyordu. Bazen de Bobby bir kelimeyi yanlış okuduğu zaman çocuğun burnunu iki parmağının arasında hapsederek, “Bir daha oku!” diyordu. İkisi aynı anda konuştuklarında da küçük parmaklarından birini Bobby’nin küçük parmaklarından birine geçirip, ‘iyi şanslar, iyi niyetler, asla kötü olmasın,’ derdi. Çok geçmeden küçük parmakları birbirine takılı olduğu halde Bobby de aynı şeyi söylüyor, birbirleriyle, “Bezelye tabağını versene” ya da, “Nasılsın?” der gibi normal bir sesle konuşuyorlardı.</p>

  <p class="calibre1">Yalnız bir keresinde Ted ona dokunduğu zaman Bobby rahatsız olmuştu. Bobby, adamın dinlemek istediği son yazıyı bitirmişti; köşe yazarlarından biri, Küba’da, Amerika’nın serbest girişiminin onaramayacağı hiçbir terslik olmadığını savunuyordu. Akşamın alacakaranlığı ortalığa hâkim olmuştu. Colony Sokağı‘nda Bayan O’Hara’nın köpeği havlıyor, ses o an oluşandan çok, hatırlanan bir şey etkisi yapıyordu.</p>

  <p class="calibre1">Bobby sonunda gazeteyi katlayıp yerinden kalktı. “Evet, efendim,; galiba bina blokunun etrafında bir tur atıp göreceğimi görsem iyi olacak.” Bunu her ne kadar açık açık söylemekten yana değilse de sarı paltolu alçak adamları hâlâ aradığını Ted’in bilmesini istiyordu.</p>

  <p class="calibre1">Ted de yerinden kalkıp ona yaklaştı. Yaşlı adamın yüzündeki korkuyu görmek Bobby’yi üzdü. Onun alçak adamlara inanmasını ve iyice kaçırmasını istemiyordu. “Ortalık kararmadan dönmüş ol, Bobby. Başına bir iş gelmesini istemem.”</p>

  <p class="calibre1">“Dikkatli olurum. Ortalık kararmadan da dönerim.”</p>

  <p class="calibre1">Ted bir dizinin üstüne çökerek (Bobby onun çömelemeyecek kadar yaşlı olduğunu tahmin etti.) çocuğun omuzlarını yakaladı. Bobby’yi alınları hemen hemen birbirine değecek kadar kendine yaklaştırdı. Çocuk, Ted’in nefesindeki sigara, tenindeki melhem kokusunu duydu. Yaşlı adam, sancıyan eklemlerini Musterole’la ovuyordu. Bugünlerde eklemlerinin sıcak havalarda bile sancımasından yakınıyordu.</p>

  <p class="calibre1">Ted’e bu kadar yakın olmak ürkütücü değil, ama yine de bir bakıma korkunçtu. Onun şimdilik çok ihtiyar değilse de yakında olacağını görebiliyordunuz. Herhalde hastalanacaktı da. Gözlerinin rengi solmuştu. Ağzının köşeleri biraz titriyordu. Burada, üçüncü katta yalnız başına olması çok kötüydü. Bir karısı ya da herhangi bir yakını olsaydı belki de alçak adamlara kafayı takmazdı. Ama bir karısı olsaydı, Bobby belki de Sineklerin Tanrısı‘nı hiçbir zaman okumazdı. Bencilce bir düşünce olsa da başka türlüsü çocuğun elinden gelmiyordu. “Onlardan hiçbir iz yok, öyle değil mi, Bobby?”</p>

  <p class="calibre1">Bobby hayır gibilerden başını salladı.</p>

  <p class="calibre1">“Yani sen hiçbir şey hissetmiyorsun? Tam şuranda?” Ted sağ elini Bobby’nin sol omuzundan uzaklaştırarak mavi iki toplardamarın hafifçe attığı kendi şakağına hafifçe vurdu. Bobby başını salladı. “Ya da şuranda?” Ted sağ gözünün köşesini aşağı çekti. Bobby yine başını salladı. “Şuranda?” Ted midesine dokundu. Bobby üçüncü kez başını salladı.</p>

  <p class="calibre1">Ted, “Pekâlâ,” diyerek gülümsedi. Sol elini Bobby’nin ensesine kadar kaydırdı. Sağ eli de solla buluştu. Ciddi bir ifadeyle Bobby’nin gözlerinin içine baktı, Bobby de onun gözlerinin içine baktı. Ted, “Hissedersen bana söylersin, değil mi?” diye sordu. “Yani… üzülmemden çekinip?…”</p>

  <p class="calibre1">“Hayır,” dedi Bobby. Ted’in ellerini ensesinde hissetmekten hem hoşlanıyor, hem de hoşlanmıyordu.</p>

  <p class="calibre1">Filmlerde de bir delikanlı bir kızı öpmeden önce ellerini oraya koyardı. Çocuk, “Hayır, söylerdim,” dedi. “Bu benim görevim.”</p>

  <p class="calibre1">Ted başıyla doğruladı. Ellerini yavaşça çözerek iki yanına düşürdü. Masadan destek alırken dizlerinden biri çatırdayınca yüzünü buruşturarak ayağa kalktı. “Evet, söylerdin,” dedi. “Sen iyi bir çocuksun. Haydi, git dolaş. Ama kaldırımdan ayrılma, Bobby, ortalık kararmadan da dönmüş ol. Bugünlerde dikkatli olmak gerekir.”</p>

  <p class="calibre1">“Dikkatli olurum.” Bobby merdivenleri inmeye başladı.</p>

  <p class="calibre1">“Eğer onları görürsen… “</p>

  <p class="calibre1">“Kaçarım.”</p>

  <p class="calibre1">“Evet.” Ted’in yüzü solan ışıkta korkunçtu. “Azrail peşindeymiş gibi kaçmalısın.”</p>

  <p class="calibre1">Sonuçta bir dokunuş olmuş ve annesinin korkusu bir anlamda doğru çıkmıştı. Belki yanlış sayılacak türden fazladan birkaç dokunuş bile ol muştu. Yanlış belki annesinin düşündüğü tarzda olmamıştı, ama yine de yanlıştı. Ve de tehlikeli.</p>

  <p class="calibre1">Okulların yaz tatiline girmesinden önceki çarşamba günü BOQ5V Colony Sokağı‘nda birinin TV anteninden kırmızı bir paçavranın sarktığını gördü. Uzaktan pek emin olamıyordu, ama bir uçurtmanın kuyruğuna şaşılacak kadar benziyordu. Bobby aniden durdu. Kalbinin atışları bir anda hızlanmıştı ve okuldan dönüşte Sully-John’la yarıştığı zamanlardaki gibi var gücüyle koşuyordu.</p>

  <p class="calibre1">Çocuk, uçurtma kuyruğu olsa bile bir rastlantıdır. Sadece pis bir rastlantı. Bunu biliyorsun, değil mi? diye düşündü.</p>

  <p class="calibre1">Belki. Belki biliyordu. Okul cuma günü tatile girince, buna hemen hemen inanmıştı. Bobby o gün yalnız başına yürüyerek eve döndü. Sully-John kalıp kitapların depoya taşınmasına yardım etmeye gönüllü olmuştu. Carol ise Tina Lebel’in doğum günü için Tina’nın evine gidiyordu. Bobby Asher Caddesi’ni aşıp Broad Sokağı yokuşunu inmeye başlayacağı sırada kaldırımın üstünde mor renkli tebeşirle çizilmiş sek sek şekilleri gördü. Şöyle gözüküyordu:</p>

  <p class="calibre1">7 8</p>

  <p class="calibre1">6</p>

  <p class="calibre1">5</p>

  <p class="calibre1">3 4</p>

  <p class="calibre1">2</p>

  <p class="calibre1">1</p>

  <p class="calibre1">Bobby, “Olamaz!” diye fısıldadı. “Bu mutlaka şakadır.”</p>

  <p class="calibre1">Bir Western filmindeki süvari gözcüsü gibi tek dizinin üstüne çöktü.</p>

  <p class="calibre1">Yerine dönen çocuklara dikkat bile etmiyordu. Kimi yürüyor, kimi bisikleti açıyordu. Bir ikisi ayaklarına tekerlekli patenler geçirmişlerdi. Paslı kırmızı trotinetinin üstündeki dişlek Francis Utterson, geçerken klakson tüttürerek sanki gökyüzüyle alay ediyordu. Çocuklar Bobby’yi umursamıyorlardı. Büyük yaz tatili başlamış ve karşılarında beliren imkânlar hepsini sarhoş etmişti.</p>

  <p class="calibre1">“Oh, hayır hayır, inanmıyorum, mutlaka şakadır!” Bobby, yıldıza ve yarımaya uzandı. Bunlar mor değil, sarı tebeşirle çizilmişlerdi. Çocuk onlara dokunur dokunmaz elini geri çekti. TV antenine takılmış kırmızı bir kurdelenin mutlaka bir anlamı olması gerekmezdi ki. Yine de bunlar eklenince durum rastlantı olabilir miydi? Bobby bunu bilemiyordu. Ayrıca o sadece on bir yaşındaydı ve bilmediği şeylerin sonu yoktu. Tabii ki korkuyordu…</p>

  <p class="calibre1">Ayağa kalkıp etrafına bakındı. Fazla parlak, uzun bir otomobil dizisinin Asher Caddesi’nden akıp gelmesini görmeyi bekler gibiydi. Bu arabalar tıpkı bir cenaze arabasını mezarlığa doğru izlerlerken yapıldığı gibi gün ortasında farlarını yakarak ağır ağır ilerliyorlardı. Asher Empire’ın tentesinin altında veya Sukey’nin Meyhanesi’nin önünde sarı paltolu adamların durup Camel sigaraları içtiklerini ve kendisini gözetlediklerini görse hiç şaşırmayacaktı.</p>

  <p class="calibre1">Araba da adamlar da yoktu. Sadece okuldan dönen çocuklar vardı. Yeşil üniforma pantolonları veya eteklikleriyle dikkati çeken St. Gabe’in çocukları da aralarında göze çarpıyordu.</p>

  <p class="calibre1">Bobby hızla dönerek Asher Caddesi’ndeki üç bina bloku boyunca gerisin geriye yürüdü. Kaldırımda tebeşirle resmedilmiş figürler onu yeterince kaygılandırdığından St. Gabe’in kötü huylu çocuklarıyla ilgilenmiyordu bile. Caddenin telefon direklerinde birkaç poster dışında bir şey yoktu. Bunlardan bazıları St. Gabriel Kilise Cemaati Salonu’ndaki Bingo Gecesi’ni bildiriyor, Asher’le Tacoma’nın köşesindeki bir tanesi de Hartford’da Clyde McPhatter’le İnleyen Gitarlı Adam Dwayne Eddy’nin rock-and-roll şovunun reklamını yapıyordu. Neredeyse okulla aynı mesafedeki Asher Caddesi News’a vardığında Bobby aşırı tepki gösterdiğini düşünmeye başlıyordu. Yine de İçeri girip ilan tahtalarına baktı, sonra da Broad Sokağı‘nı boydan boya inerek Spicer’in marketine girdi, bir sakız daha satın aldıktan sonra onların ilan tahtasına da göz gezdirdi. İkisinde de şüphe uyandıracak bir şey yoktu.</p>

  <p class="calibre1">Bobby çıkıp köşebaşında durdu. Bir yandan sakızını çiğnerken bir yandan da bundan sonra ne yapacağına karar vermeye çalışıyordu.</p>

  <p class="calibre1">Yetişkinlik düzensiz aşamalar ve atlayışlarla gelen bir şeydir Bobby Garfield hayatının ilk yetişkinlik kararını altıncı sınıfa geçtiği gün verdi ve gördüklerini Ted’e söylemesinin -en azından şimdilik- yanlış olacağı sonucuna vardı.</p>

  <p class="calibre1">Alçak adamların var olmadığı varsayımı biraz sarsılmışsa da Bobby pes etmeye hazır değildi. Şimdiye kadar elde ettiği kanıtlar yeterli değil-di. Bobby gördüklerini ona söylese Ted belki allak bullak olur, eşyasını bavullarına (ve küçük buzdolabının arkasına katlayıp koyduğu saplı poşetlerinin içine) tıkar ve yine çekip giderdi. Peşinde gerçekten de kötü adamlar varsa kaçması mantıklı olurdu, ama eğer yoksa çocuk, boş yere biricik yetişkin arkadaşını kaybetmek istemiyordu. O yüzden bundan sonra olacakları, eğer olacaksalar, görmek için beklemeye karar verdi.</p>

  <p class="calibre1">Bobby Garfield o gece yetişkinliğin bir başka yüzünü yaşadı: Big Ben çalarlı saatinin sabahın ikisi olduğunu haber vermesinden çok sonralara kadar uyanık yatarak tavanı seyretti ve doğru olanı yapıp yapmadığını merak edip durdu.</p>
</body>
</html>
