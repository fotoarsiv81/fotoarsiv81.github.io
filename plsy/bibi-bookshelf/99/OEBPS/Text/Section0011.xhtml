<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h3 class="calibre7">X. YİNE ORALARDA BİR YERDE. KÖŞEBAŞI ÇOCUKLARI. SARI PALTOLU ALÇAK ADAMLAR. HESABI ÖDEMEK.</h3>

  <p class="calibre1">Bobby, Spicer’deki jetonlu telefondan bir taksi çağırdı, taksinin gelmesini beklerken de dükkânın dışındaki panodan bir BRAUTIGAN kayıp evcil hayvan posterini indirdi. Ayrıca bir ‘57 model Rambler’in sahibinden satılık olduğunu bildiren baş aşağı kartı söktü. Onları buruşturup kapının yanındaki çöp kovasının içine attı. Harwich’in batı yakasındaki çocuklar arasında aksi olarak tanınmış ihtiyar Spicer’in bunu yaptığını görüp görmediğini anlamak için omzunun üzerinden arkasına bakmadı.</p>

  <p class="calibre1">Sigby ikizleri oradaydı. Sek sek oynamak için atlama iplerini bir yana bırakmışlardı. Bobby onların yanına yürüdü ve sek sek dörtlerinin yanına çizilmiş şekillere baktı.</p>

  <p class="calibre1">Dizlerinin üstüne çöktü. Taşını 7’ye atmak üzere olan Dina ona bakmak üzere durdu. Dianna kirli parmaklarıyla ağzını örttü ve kıkırdadı. Onları görmezlikten gelen Bobby her iki elini de kullanarak şekilleri tebeşir bulamaçlarına dönüştürdü. İşi bitince kalkıp ellerinin tozunu sildi. Spicer’in üç arabalık park alanındaki ışık aniden yanınca Bobby ile kızların gölgeleri boylarından çok daha fazla uzadı.</p>

  <p class="calibre1">Dina, “Niçin yaptın bunu, budala Bobby Garfield? Güzeldiler,” dedi.</p>

  <p class="calibre1">Bobby, “Uğursuzluk getirirler,” diye yanıt verdi. “Hem siz ikiniz niçin evinizde değilsiniz?” Yanıt hakkında pekâlâ bir fikri vardı. Yanıt, iki kardeşin kafalarının içinde Spicer’in camekânındaki bira reklamları gibi ışıldıyordu.</p>

  <p class="calibre1">Dianne, “Annemle babam kavga ediyorlar,” dedi. “Annem babamın bir kız arkadaşı olduğunu söylüyor.” Dianne gülmeye başladı, kız kardeşi de ona katıldı, ama gözlerinde korku okunuyordu. Bobby’ye Sineklerin Tanrısı‘ndaki çocukları hatırlatıyorlardı.</p>

  <p class="calibre1">Bobby, “Ortalık büsbütün kararmadan evinize gidin,” dedi.</p>

  <p class="calibre1">Dina, “Annem dışarda kalın dedi,” diye açıkladı.</p>

  <p class="calibre1">“Öyleyse o budalanın teki. Baban da öyle. Gidin!”</p>

  <p class="calibre1">Kardeşler bakıştılar, Bobby de onları daha da fazla korkuttuğunu anladı. Ancak, umurunda değildi. Onların atlama iplerini kapıp yokuş yukarı koşmalarını seyretti. Çağırdığı taksi beş dakika sonra farlarıyla çakılları tarayarak dükkânın yanındaki park alanına girdi.</p>

  <p class="calibre1">Şoför, “Hıh,” dedi. “Verecek parası olsa bile küçük bir çocuğu ortalık karardıktan sonra Bridgeport’a götürmek hesapta yoktu.”</p>

  <p class="calibre1">Bobby, “Bir sorun çıkmaz,” diyerek taksiye bindi. Şoför onu geri atmaya niyetlense bile bunu yapabilmek için bagajda bir kol demiri bulunması gerekirdi. Bobby, “Dedem beni karşılayacak,” diye ekledi. Ne var ki dedesinin onu karşılayacağı yerin Köşebaşı Cebi olmayacağına karar vermişti. Damalı bir taksiyle oraya gitmeyecekti. Orada birisi o gözleyebilirdi. “Wo Tombul Makarna Şirketi’nde ineceğim,” dedi. “Narrgansett Caddesi’ndedir.” Köşebaşı Cebi de Narragansett’deydi. Bobby sokak adını anımsamamış, ama taksi çağırdıktan sonra rehberin sarı sayfalarında bulmuştu.</p>

  <p class="calibre1">Şoför sokağa doğru geri geri gitmeye başlamışken durdu. “Narragansett mi? Orası bir çocuğun gidebileceği bir yer değildir. Gün ışığında bile.”</p>

  <p class="calibre1">Bobby, “Dedem beni karşılayacak,” diye yineledi. “Sana elli cent bahşiş bırakmamı söyledi.”</p>

  <p class="calibre1">Şoför anlık bir kararsızlık geçirdi. Bobby onu razı etmek için başka bir çare düşünüyordu ki, adam içini çekerek boş işaretini indirdi ve arabayı hareket ettirdi. Evinin önünden geçerlerken Bobby, dairelerinde ışık olup olmadığına baktı. Yoktu, henüz yoktu. Çocuk arkasına yaslanarak Harwich’in arkalarında kalmalarını bekledi.</p>

  <p class="calibre1">Şoförün adı Roy DeLois’di. Bu, taksimetresinin üstünde yazılıydı. Bridgeport yolunda ağzını açıp bir şey söylemedi. Pete’i veterinere götürerek hayvanın hayatını noktalayacak iğneyi yaptırdığı için üzgündü. Pete on dört yaşındaydı. Bir Collie çoban köpeğine göre ileri bir yaştı bu. Ama köpek Roy DeLois’in biricik gerçek arkadaşıydı. Roy, Pete’yi doyururken, “Haydi, koca oğlan, yemene bak, hesabı ben ödeyeceğim,” demek adetindeydi. Her gece aynı şeyi söylüyordu. Roy DeLois karısından boşanmıştı. Bazen Hartford’daki bir striptiz kulübüne gidiyordu. Bobby, üstlerinde tüyler, kollarında da uzun beyaz eldivenler olan dansçıları hayal meyal gözlerinin önünde canlandırdı. Pete’nin görüntüsü çok daha netti. Roy DeLois veterinerden çıkarken sıkıntılı değildi, ama evinde Pete’nin kilerdeki boş tabağını görünce hıçkıra hıçkıra ağlamaya başlamıştı.</p>

  <p class="calibre1">William Penn Gril’in yanından geçtiler. Bütün pencerelerden parlak ışıklar dışarı taşıyordu. Lokalin iki yanına üç bina bloku boyunca arabalar dizilmişti. Fakat Bobby beceriksizce kılık değiştirmiş canlı yaratıklara benzeyen kaçık DeSoto’lar veya başka arabalar görmedi. Gözlerinin arkası kaşınmadığı gibi, görüş alanında kara iplikler de yoktu.</p>

  <p class="calibre1">Taksi kanal köprüsünü geçti, böylece oralardaki bir yere gelmiş oldular. Yanlarında demirden yıldırıma benzer zikzaklar çizmiş yangın merdivenleri bulunan apartmanlardan dışarıya İspanyol müziği taşıyordu. Bazı sokak köşelerinde parlak saçları arkaya taranmış delikanlılar durmaktaydı. Başka sokak köşelerinde ise gülüşen genç kızlar göze çarpıyordu. Damalı araba kırmızı ışıkta durunca kahverengi tenli bir adam taksiye sokuldu. Kalçaları, beyaz donunun bel lastiğinin altına sarkmış gabardin pantolonunun içinde yağ gibi çalkalanıyordu. Elindeki kirli bezle taksinin ön camını temizlemeyi teklif etti. Roy DeLois hayır gibilerden başını salladı ve ışık değiştiği anda arabayı sürdü.</p>

  <p class="calibre1">“Kahrolası İspanyollar,” diye söylendi. “Ülkeye girmeleri yasaklanmalı. Yeterince zencimiz yok mu zaten?” Narragansett Sokağı geceleyin farklı gözüküyordu. Biraz daha ürkütücü, aynı zamanda daha da muhteşem. Çilingirler… çek bozma servisleri… içersinden kahkahalar ve otomat müziği taşan birkaç bar ve ellerinde bira şişeleriyle gençler. Sonra ROD’UN SİLAHLARI, Rod’un biraz ötesinde ve ÇOK ÖZEL HATIRA EŞYASI satan dükkânın yanında da WO TOMBUL MAKARNA ŞİRKETİ. Köşebaşı Cebi buradan dört blok ötede olmalıydı. Saat sadece sekizdi. Bobby yeterince erken gelmişti.</p>

  <p class="calibre1">Roy DeLois kaldırımın kenarında durduğunda taksimetresinde seksen cent yazıyordu. Buna sözünü ettiği elli cent’lik bahşiş eklenince, BİSİKLET FONU’nda koca bir delik açılmış sayılırdı, ama Bobby’nin umurunda değildi. Hiçbir zaman annesi kadar çok para kazanamayacaktı. Alçak adamlara yakalanmadan Ted’i uyarabilirse Bobby sonsuza dek yürümeye itiraz etmeyecekti.</p>

  <p class="calibre1">Roy DeLois, “Seni burada bırakmak hiç hoşuma gitmiyor,” dedi. “Deden nerede?”</p>

  <p class="calibre1">Bobby neşeli görünmeye çalışarak ve bunu hemen hemen başararak, “Birazdan gelir, birazdan gelir,” dedi. Zorda kalınca insanın neler başarabileceğine şaşmamak elde değildi.</p>

  <p class="calibre1">Çocuk böyle diyerek şoföre parayı uzattı. Roy DeLois bir an parayı alıp almama konusunda tereddüt etti, hatta küçük müşterisini Spencer’e geri götürmeyi bile aklından geçirdi. Ama sonra, Çocuk Spencer hakkında doğruyu söylemiyorsa burada işi ne? Herhalde bir kadın aramaya gelmiş olamayacak kadar genç, diye düşündü.</p>

  <p class="calibre1">Bobby, ben iyiyim, diye içinden şoföre hitap etti. Evet, bunu yapabilirdi, biraz olsun yapabilirdi. Sen istediğin kadar tasalan. Ben iyiyim</p>

  <p class="calibre1">Roy De Lois sonunda buruşmuş dolarla bozuklukları aldı. “Bu gerçekten çok fazla.”</p>

  <p class="calibre1">Bobby taksiden inerken, “Dedem bana bazı kimseler gibi cimri olmamamı söyler hep,” dedi. “Belki kendine yeni bir köpek alsan iyi olacak. Örneğin, bir yavru köpek.”</p>

  <p class="calibre1">Roy DeLois belki elli yaşında vardı, ama şaşkınlık onu olduğundan çok daha genç gösterdi. “Nasıl…”</p>

  <p class="calibre1">Bobby bundan sonra adamın, çocuğun köpeği nasıl öğrendiğini umursamadığına karar verdiğini hissetti. Roy DeLois arabayı çalıştırdı ve Bobby’yi Wo Tombul Makarna Şirketi’nin önünde bırakarak uzaklaştı.</p>

  <p class="calibre1">Çocuk taksinin arka farlarının ışığı kaybolana kadar orada durdu, bundan sonra Köşebaşı Cebi’ne doğru ağır adımlarla yürümeye başladı. Sadece ÇOK ÖZEL HATIRA EŞYASI’nın tozlu camekânından içeriye bakacak kadar durakladı. Bambu stor yukarı itilmişti, ama sergilenen tek özel hatıra eşyası tuvalet biçimindeki seramik bir sigara tablasıydı. Tablanın sigara konacak yerinde bir oyuk vardı. Su tankının üstüne de POPONUZU PARK EDİN yazılıydı. Bobby bunu komik bulmasına rağmen bir camekânda sergilenmesini uygun görmedi. O daha çok çeşitli seks eşyası göreceğini ummuştu. Özellikle artık güneş battığına göre.</p>

  <p class="calibre1">Bobby yürümeyi sürdürdü. BRIDGEPORT MATBAASI ile BEKLERKEN PAPUÇLARINIZ ONARILIR ve HER TÜRLÜ VESİLE İÇİN ŞİRİN KARTLAR gibi dükkânların yanından geçti. İlerde bir bar daha vardı, köşebaşında başka gençler göze çarpıyor ve Cadillac’ların sesi duyuluyordu. Bobby karşı kaldırıma geçti. Sırtını kamburlaştırarak ve başını eğerek yürüyordu. Ellerini ceplerine sokmuştu.</p>

  <p class="calibre1">Barın karşısında iş hayatı sona ermiş bir restoran bulunuyordu. Lime lime olmuş tentesi hâlâ sabunlu camekânlarının yukarsına sarkıyordu.</p>

  <p class="calibre1">Bobby bunun gölgesine girerek yürüdü. Bir bağırtı ve arkasında da kırılan bir şişe sesi duyunca çocuk irkildi. Bir sonraki köşeye varınca köşegen olarak tekrar karşı kaldırıma, Köşebaşı Cebi’nin bulunduğu kaldırıma geçti.</p>

  <p class="calibre1">Bir yandan yürürken aklını dışarıya yönlendirerek Ted’le ilgili bir şeyler yakalamaya çalıştı, ama hiçbir şey yoktu. Bobby buna şaşırmadı. Ted’in yerinde olsa, dikkati çekmeden vakit öldürebileceği Bridgeport Halk Kütüphanesi gibi bir yere giderdi. Kütüphane kapandıktan sonra belki bir lokma bir şey yer, böylece, biraz daha vakit kazanırdı. Sonunda bir başka taksi çağırıp parasını almaya giderdi. Çocuk çevreyi öyle yoğun bir şekilde dinliyordu ki, önünü görmeyerek başka bir yayaya çarptı.</p>

  <p class="calibre1">Adam gülerek, “Hey, cabron”, dedi, ama hoş bir gülüş değildi bu. Eller Bobby’nin omuzlarını yakalayarak çocuğu hareketsizleştirdiler. “Nereye gidiyordun, orospu çocuğu?”</p>

  <p class="calibre1">Bobby başını kaldırınca annesinin köşebaşı çocukları diyeceği türden dört gencin BODEGA adındaki bir yerin önünde durduğunu gördü. Hepsi Porto Riko’luydu ve keskin ütü çizgili pantolonlar giymişlerdi.</p>

  <p class="calibre1">Pantolonlarının paçalarının altında sivri burunlu siyah çizmeler dikkati çekiyordu. Ayrıca, arkasında DIABLOS yazılı mavi ipekli ceketler giymişlerdi. T harfi şeytanın tırmığıydı. Tırmıkta Bobby’ye yabancı gelmeyen bir şey vardı, ama çocuğun bunu düşünecek vakti yoktu. Bir çetenin dört üyesine çattığını anlamıştı.</p>

  <p class="calibre1">Kısık bir sesle, “Özür dilerim,” dedi. “Gerçekten… Üzgünüm.”</p>

  <p class="calibre1">Omuzlarını tutan ellerden kurtuldu ve o gencin yanından uzaklaşmaya yeltendi. Ama bir tek adım atmıştı ki, ötekilerden biri onu yakaladı. Bu kişi, “Nereye gidiyordun, piço?” diye sordu. “Nereye gidiyorsun, Piçom benim.”</p>

  <p class="calibre1">Bobby kendini kurtardıysa da dördüncü genç onu tekrar ikinciye doğru itti. İkinci genç Bobby’yi yine yakaladı ve bu kez hiç de nazik kavranmıyordu. Harry ile arkadaşları tarafından kuşatılmak gibi bir şeydi bu, hatta çok daha kötü.</p>

  <p class="calibre1">Üçüncü genç, “Paran var mı, piço?” diye sordu. “Çünkü bur paralı bir yoldur.”</p>

  <p class="calibre1">Hepsi gülerek daha fazla yaklaştılar. Baharlı tıraş losyonların briyantinlerinin ve kendi korkusunun kokusu Bobby’nin burnuna doluyordu. Akıllarının sesini duyamıyor olsa da buna gerek var mıydı? Herhalde onu dövecek ve parasını alacaklardı. Eğer şanslıysa bütün yapacakları bu olacaktı… ama şanslı olmayabilirdi. Dördüncü genç şarkı söyler gibi bir sesle, “Küçük çocuk,” dedi Elini uzatarak Bobby’nin kısa saçlarını avuçladı ve çocuğun gözlerinden yaş fışkırtıncaya kadar çekti. “Küçük muchado, yanında para olarak ne var? Dostumuz fenaro’dan sende ne kadar var? Sende bir şev varsa gitmene izin vereceğiz. Eğer yoksa testislerini ezeceğiz.”</p>

  <p class="calibre1">“Onu rahat bırak, Juan.”</p>

  <p class="calibre1">Bobby dahil hepsi dönüp baktılar. O da sırtına bir Diablos ceketi geçirmiş ve keskin ütü çizgili bir pantolon giymiş beşinci bir genç onlara katılmıştı. Yalnız bunun ayaklarında sivri burunlu çizmeler yerine mokasen ayakkabılar vardı. Bobby onu hemen tanıdı. Ted, Köşebaşı Cebi’nde bahse girerken, Sınır Devriyesi oyununu oynayan gençti. Tırmık deseni bu yüzden Bobby’ye tanıdık gelmişti, gencin eline dövmeyle resmedilmişti. Ceketi tersine çevrilerek beline sarılmıştı, (Bobby’ye, “Burada kulüp ceketi giyilmez,” demişti.) ama buna rağmen Diablos işaretini taşıyordu.</p>

  <p class="calibre1">Bobby yeni gelenin aklının içine bakmaya çalıştı, ama sadece silik şekiller gördü. Bayan Gerber’in onları Savin Rock’a götürdüğü gündeki gibi yeteneği siliniyordu; panayır alanının sonundaki McQuown’un tezgâhından ayrılmalarından sonra tamamen yok olmuştu. Işık bu kez daha uzun sürmüştü, ama gidiyordu işte.</p>

  <p class="calibre1">Bobby’nin saçlarını çeken oğlan, “Hey Dee,” dedi. “Bu küçük adamı biraz tartaklıyacaktık. Diablo arazisinden geçmenin bedelini ödemeli.”</p>

  <p class="calibre1">Dee, “Bu çocuk ödemeyecek,” diye karşılık verdi. “Ben onu tanıyorum. O benim compadre’m.”</p>

  <p class="calibre1">Bobby’ye cabron ve piço, diyen genç, “Kent merkezinin küçük ibnelerinden birine benziyor. Ona biraz saygı göstermeyi öğretecektim,” dedi.</p>

  <p class="calibre1">Dee, “Onun senden herhangi bir ders almaya ihtiyacı yok. Benim sana bir ders vermemi istiyor musun, Moso?” dedi.</p>

  <p class="calibre1">Moso kaşlarını çatarak biraz geri çekildi ve cebinden sigara çıkardı.</p>

  <p class="calibre1">Ötekilerden biri ona hemen ateş verdi, Dee de Bobby’yi sokağın biraz ötesine çekti.</p>

  <p class="calibre1">Çocuğun omzunu dövmeli eliyle kavrayarak, “Burada işin ne amino?’ diye sordu. “Burada tek başına bulunman budalalalık, hele gece vakti burada tek başına bulunman düpedüz delilik.”</p>

  <p class="calibre1">Bobby, “Elimde değil,” dedi. “Dün beraberinde olduğum adamı mutlaka bulmalıyım. Adı Ted. Yaşlı, zayıf ve oldukça uzun boylu biridir. Sırtını Boris Karloff gibi hafifçe kamburlaştırarak yürüyor. Biliyorsunuz, Karloff o korku filmlerindeki adam.”</p>

  <p class="calibre1">Dee içini çekti. “Boris Karloffu biliyorum, ama şu lanet Ted’i tanımıyorum. Onu hiç görmedim. Çocuk, sen buradan uzaklaşmalısın.”</p>

  <p class="calibre1">Bobby direndi. “Benim Köşebaşı Cebi’ne gitmem lazım.”</p>

  <p class="calibre1">Dee, “Oradan geliyorum,” dedi. “Boris Karloff’a benzeyen hiç kimse görmedim.”</p>

  <p class="calibre1">“Daha saat çok erken. Sanırım, dokuz buçukla on arasında orada olacaktır. Geldiği zaman benim orada olmam gerekiyor, çünkü peşinde bazı adamlar var. Üstlerinde sarı paltolar, ayaklarında da beyaz ayakkabılar olan adamlar. Çok gösterişli arabalar kullanıyorlar… Bir tanesi mor bir DeSoto…”</p>

  <p class="calibre1">Dee çocuğu yakalayıp bir tefecinin kapısına öylesine şiddetle yapıştırdı ki Bobby, onun, köşebaşı arkadaşlarına uymaya karar verdiğini sandı. Tefeci dükkânının içinde gözlüğünü dazlak kafasının tepesine oturtmuş ihtiyar bir adam rahatsız olarak etrafına bakındı, sonra yine okumakta olduğu gazetesine döndü. Dee, “O uzun sarı paltolu jefeler ha,” diye soludu. “O herifleri gördüm. Başka görenler de var. O gibi heriflerle alışverişinin olmasını istemezsin, chico. Onlarda ters bir şeyler var. Mallory’nin meyhanesine takılan kötü çocuklar onların yanında iyi çocuk kalıyor.”</p>

  <p class="calibre1">Dee’nin yüzündeki anlam Bobby’ye Sully-John’u hatırlatmıştı, S-J’nin Commonwealth Parkı‘nın dışında garip bazı adamlar gördüğünü söylediğini de anımsadı. Bobby o adamların neresinin garip olduğunu sorduğunda Sully tam olarak bilmediğini söylemişti. Ama Bobby biliyordu. Sully alçak adamları görmüştü. Daha o zamandan her yeri kokluyorlardı.</p>

  <p class="calibre1">Bobby, “Onları ne zaman gördünüz?” diye sordu. “Bugün mü?”</p>

  <p class="calibre1">Dee, “Çocuk, bırak da biraz nefes alayım,” dedi. “Daha iki saat önce kalktım. O zamanın en büyük kısmını da banyoda sokak için süslenmekle geçirdim. Onların Köşebaşı Cebi’nden çıktıklarını gördüm iki kişiydiler. Sanırım, evvelsi gündü. O yer son zamanlarda garipleşti. Dee bir an durduktan sonra, “Juan, yaklaşır mısın?” dedi.</p>

  <p class="calibre1">Saç çekici hemen itaat eti. Dee ona İspanyolca bir şeyler söyledi Juan karşılık verdi, Dee, Bobby’yi işaret ederek daha da kısa bir karşılıkta bulundu. Juan avuçlarını keskin ütü dikişli pantolonunun dizlerine dayayarak sordu. “Sen o adamları gördün mü?”</p>

  <p class="calibre1">Bobby evet gibilerden başını eğdi.</p>

  <p class="calibre1">“Bir kısmı büyük bir mor DeSoto’daydı. Bir kısmı bir Chrysler’de, bir kısmı da 98 modeli bir Oldsmobile’deydi.” Bobby yalnız DeSoto’yu görmüştü, ama başıyla doğruladı.</p>

  <p class="calibre1">Juan, “O arabalar gerçek arabalar değiller,” dedi. Gülüp gülmediğini görmek için yan gözle Dee’ye baktı. Dee gülmüyordu. Sadece Juan’a devam etmesini işaret etti. Porto Riko’lu, “O arabalar başka şey,” dedi.</p>

  <p class="calibre1">Bobby, “Bence onlar canlı,” dedi.</p>

  <p class="calibre1">Juan’ın gözleri parladı. “Evet; canlı gibiler! O adamlar da…”</p>

  <p class="calibre1">“Neye benziyorlar? Arabalarından birini gördüm, ama onları görmedim.”</p>

  <p class="calibre1">Juan anlatmayı denedi, ama en azından İngilizce olarak söyleyemedi. Bunun yerine İspanyolcaya başladı.</p>

  <p class="calibre1">Dee arkadaşının söylediklerinin bir kısmını İngilizceye çevirirken dalgın gözüküyordu. Juan’la giderek daha fazla konuşuyor, Bobby’yi görmezlikten geliyordu. Öbür köşebaşı çocukları -Bobby gerçekten de çocuk olduklarını gördü-yaklaşıp onlar da katkıda bulundular. Bobby konuşmalarını anlayamıyordu, ama hepsinin korktuğunu fark etti. Yeterince çetin cevizdiler -oralarda ertesi güne sağ çıkmak için çetin ceviz olmak zorundaydınız- ama alçak adamlar hepsini korkutmuştu. Bobby kafasının içinde son bir net görüntü yakaladı: baldırlarının yarısına kadar inen hardal renginde bir palto; adamların O. K.‘da Çatışma veya Muhteşem Yedili filmlerde giydikleri türden bir palto giymiş ve geniş adımlarla yürüyen, uzun boylu bir adam.</p>

  <p class="calibre1">Adı Filio olduğu anlaşılan genç, “Dört tanesinin berber dükkânından çıktığını gördüm,” diye atıldı. “Bu adamlar oraya buraya girip sorular soruyorlar. Büyük otomobillerinden birini de daima çalışır halde kaldırımın kenarında bırakıyorlar. Burada böyle bir şey yapmanın, kaldırım kenarında çalışır halde bir araba bırakmanın delilik olduğunu düşünebilirsiniz, ama o kahrolası lenduha’ları kim çalmak ister ki?”</p>

  <p class="calibre1">Bobby kimsenin çalmak istemeyeceğini biliyordu. Denediğinizde direksiyon yılana dönüşür ve sizi boğazlardı. Koltuk da bir bataklık kumu havuzuna dönüşerek sizi boğardı.</p>

  <p class="calibre1">Filio, “Grup halinde geliyorlar,” diye devam etti. “Ve hava kaldırımın üstünde yumurta pişirilecek kadar sıcak olmasına rağmen, hepsi o uzun sarı paltoları giyiyorlar. Hepsinin ayaklarında o güzel beyaz ayakkabılardan var, herkesin ayaklarına baktığımı bilirsiniz, ayakkabılar bende bir tutku. Ve sanmıyorum ki… Ve sanmıyorum ki…” Filio bir duraklama geçirdikten sonra Dee’ye İspanyolca bir şey söyledi.</p>

  <p class="calibre1">Bobby onun ne söylediğini sordu.</p>

  <p class="calibre1">Juan, “Ayakkabılarının yere basmadığını söyledi,” dedi. Gözleri irileşmişti. Ama içlerinde küçümseme ya da inanmazlık yoktu. “Kocaman bir kırmızı Chrysler’lerinin olduğunu, ona dönerken de lanet olası ayakkabılarının</p>

  <p class="calibre1">yere tam dokunmadığını söylüyor.” Juan, iki parmağına ağzının önünde çatal biçimini verdi, aralarından tükürdü, sonra istavroz çıkardı.</p>

  <p class="calibre1">Bundan sonra bir iki saniye süreyle kimse bir şey söylemedi. Arkasından Dee ciddi bir tavırla Bobby’ye doğru eğildi. “Bunlar arkadaşımı arayan adamlar mı?”</p>

  <p class="calibre1">“Doğru. Onu uyarmalıyım.”</p>

  <p class="calibre1">Bobby çılgınca bir fikre kapılmıştı. Dee güya onunla Köşebaşı Cebi’ne gelmeyi önerecek, Diablo’ların kalan üyeleri de onlara katılacaktı. ‘Batı Yakası Hikâyesi’ndeki Jet’ler gibi uyum halinde parmaklarını şaklatarak sokaktan geçeceklerdi. Gerçekte iyi kalpli olan bu çete üyeleri şimdi onun dostları olacaklardı.</p>

  <p class="calibre1">Tabii ki öyle bir şey olmadı. Moso, Bobby’nin ona rastladığı yere doğru uzaklaştı. Öbürleri de onu izlediler. Juan kısa bir süre durarak, “Bu cabellero’larla hele bir karşılaş, ölü bir piço olursun dostum,” dedi.</p>

  <p class="calibre1">Geride yalnız Dee kalmıştı. O da, “Arkadaşım haklı,” dedi. “Dünyan sana ait olan bölümüne dönmelisin, dostum. Senin amigo varsın kendi başının çaresine baksın.”</p>

  <p class="calibre1">Bobby, “Yapamam,” dedi. Sonra merakla sordu. “Sen yapabilir miydin?”</p>

  <p class="calibre1">“Sıradan adamlarla karşı karşıya olsak iş değişirdi. Ama bunlar bildiğimiz türden insanlar değil.”</p>

  <p class="calibre1">Bobby, “Doğru,” dedi. “Ama…”</p>

  <p class="calibre1">“Sen delisin, küçük çocuk. Poco loco.”</p>

  <p class="calibre1">“Olabilir.” Bobby kendini gerçekten de kaçık hissediyordu.</p>

  <p class="calibre1">Dee uzaklaşırken Bobby’nin kalbi sıkışıyordu. Koca oğlan köşebaşına vardı, arkadaşları karşı kaldırımda onu bekliyorlardı- sonra hızla dönerek eline tabanca şeklini verdi ve namluyu Bobby’ye çevirdi. Bobby sırıttı.</p>

  <p class="calibre1">Dee, “Vaya con Dios, mi amigo loco,” dedi, sonra çete ceketinin yakasını kaldırarak karşıya geçti.</p>

  <p class="calibre1">Bobby öbür yana döndü ve yine yürümeye başladı. Neon ışıklarının düşürdüğü ışık gölcüklerinin etrafını dönüyor ve elinden geldiğince gölgede kalmaya dikkat ediyordu.</p>

  <p class="calibre1">Köşebaşı Cebi’nin karşısında bir cenazeci vardı, yeşil tentenin üstünde DESPEGNI CENAZE SALONU yazılıydı. Camekânında yüzü soğuk bir mavi neonla belirtilmiş bir saat asılıydı. Saatin altındaki bir yaftada da ZAMAN VE GELGİT HİÇBİR İNSANI BEKLEMEZ deniliyordu. Saate bakılırsa, sekizi yirmi geçiyordu. Zamanında yetişmişti. Cebin ötesinde nispeten güvenlik içinde bekleyebileceği bir geçit gözüne ilişti. Fakat böylesinin en akıllıca davranış olacağını bilse bile Bobby durup bekleyemezdi. Akıllı biri olsaydı, buraya gelmezdi zaten.</p>

  <p class="calibre1">Akıllı bir yaşlı baykuş değildi o; yardıma ihtiyacı olan korkmuş bir çocuktu. Köşebaşı Cebi’nde yardım bulacağından şüpheliydi, ama belki de yanılıyordu.</p>

  <p class="calibre1">Bobby, GİRİN. İÇERSİ SERİN yazısının altından geçti. Hayatında ya hiç bu kadar az ihtiyacı olmamıştı; sıcak bir gece olmasına rağmen, bütün vücudu buz kesilmişti, Tanrım, oradaysan, yalvarırım bana şimdi yardım et. Cesur olmama yardım et… ve şanslı olmama yardım et. Bobby kapıyı açtı ve içeri girdi.</p>

  <p class="calibre1">Bira kokusu çok daha yoğun ve çok daha tazeydi. Kumar otomatlarının yer aldığı salon ışıklar ve gürültü içindeydi. Daha önce yalnız Dee’nin otomatların başında kumar oynadığı yerde şimdi en az iki düzine genç vardı. Hepsi de sigara içiyordu. Hepsinin üstünde atletler, başlarında Frank Sinatra modeli şapkalar vardı. Hepsinin Gottlieb makinelerinin cam tepelerinin üstüne bırakılmış Bud şişeleri duruyordu.</p>

  <p class="calibre1">Len Files’ın masasının çevresi eskisinden daha aydınlıktı. Nedeni de (bütün iskemleleri dolu olan) barda ve kumar otomatlarının bulunduğu salonda daha fazla ışık olmasıydı. Bilardo salonu ise çarşamba günü karanlık sayılabilecek olmasına karşın, şimdi bir ameliyathane gibi ışıklandırılmıştı. Bütün masaların başında müşteriler vardı. Adamlar sigara dumanının mavi sisi içinde eğiliyor, dönüyor ve atışlarını yapıyorlardı. Duvarların dibindeki sandalyelerin hepsi doluydu. Bobby ayaklarını ayakkabı boyacısının sandığına dayamış ihtiyar Gee’yi gördü.</p>

  <p class="calibre1">“Ne halt etmeye buradasın?”</p>

  <p class="calibre1">Bir kadından beklenmeyecek kadar kaba olan ses Bobby’yi ürküttü. Dönünce Alanna Files’la karşılaştı. Masanın gerisindeki oturma odasının kapısı kadının arkasından kapanıyordu. Alanna bu gece krema kadar beyaz, güzel omuzlarını ve çok iri göğüslerinin tepesini açıkta bırakan beyaz ipekli bir bluz giymişti. Beyaz bluzun altında Bobby’nin hayatında gördüğü en kocaman kırmızı pantolon dikkati çekiyordu. Bir gün önce Alanna sevecen ve güler yüzlü davranmış, hatta onunla alay eder gözükmüştü, ama Bobby bunu umursamamıştı. Bu gece ise kadın ölüm derecesinde bir korku içinde görünüyordu.</p>

  <p class="calibre1">“Üzgünüm… Burada olmamam gerektiğini biliyorum, ama dostum Ted’i mutlaka bulmam gerekiyor. Düşündüm ki… Düşündüm ki…”</p>

  <p class="calibre1">Bobby sesinin odada serbestçe uçan bir balon gibi küçüldüğünü hissetti.</p>

  <p class="calibre1">Çok yanlış olan bir şey vardı. Bazen gördüğü bir düşe benziyordu. Bu düşte kürsüsünde oturarak imlaya ya da fen derslerine çalışıyor veya bir öykü okuyordu. Derken herkes onunla alay etmeye başlıyor, çocuk da okula gelmeden önce pantolonunu giymeyi unuttuğun fark ediyordu. Şimdi ise masasında çırılçıplak oturuyor, kızlar, öğretmenler, herkes onu görüyordu.</p>

  <p class="calibre1">Kumar odasındaki zil sesleri tamamen kesilmemiş, ama yavaşlamıştı. Bar tarafından gelen konuşma ve gülüş sesleri de neredeyse kesilmişti. Bilardo toplarının tıkırtısı bile. Bobby etrafına bakmıyor, midesinde yine yılanların dolaştığını hissediyordu.</p>

  <p class="calibre1">Herkes ona bakmıyor olsa da çoğu bakıyordu, ihtiyar Gee kirli bir kâğıtta yakılarak açılmış deliklere benzeyen gözlerle ona bakıyordu. Ve Bobby’nin aklındaki pencere şimdi donuklaşmış olsa da çocuk oradaki birçok kişinin kendisini onu bir bakıma beklediklerini hissediyordu. Onların bunu bildiklerinden kuşkuluydu ve bilseler dahi bunun nedenini bilmeyeceklerdi. Midwich’in insanları gibi bir çeşit uykudaydılar. Alçak adamlar buraya gelmişlerdi.</p>

  <p class="calibre1">Alanna fısıltıyı andıran bir sesle, “Çık buradan, Randy,” dedi. Üzüntüsü arasında Bobby’yi babasının adıyla çağırmıştı. “Henüz bunu yapabilecekken çık git.”</p>

  <p class="calibre1">İhtiyar Gee boyacı sandığının önündeki iskemleden kalkarken gofre kumaştan dikilmiş ceketi sandığın ayaklığına takıldı. Kumaş yırtıldı, ama ipekli astarın oyuncak bir paraşüt gibi dizinin yanında uçuşmasına dikkat etmedi bile. Gözleri yakılmış deliklere her zamankinden fazla benziyordu. İhtiyar Gee tereddütlü bir sesle, “Onu yakalayın,” dedi. “O çocuğu yakalayın.”</p>

  <p class="calibre1">Bobby yeterince görmüştü. Buradan bir yardım umamazdı. Kapıya doğru sendeledi ve hızla açtı. Arkasındaki insanların hareket etmeye, ağır ağır hareket etmeye başladıklarını hissetti. Onlar fazla ağır hareket ediyorlardı.</p>

  <p class="calibre1">Bobby Garfield kendini gecenin karanlığına attı.</p>

  <p class="calibre1">İki blok koştuktan sonra yanına saplanan bir sancı yüzünden önce yavaşlamak, sonra da durmak zorunda kaldı. Hiç kimsenin onu izlememiş olması iyiydi, ama Ted parasını almak için Köşebaşı Cebi’ne giderse işi bitikti. Sakınması gereken yalnız alçak adamlar da değildi.</p>

  <p class="calibre1">Simdi ihtiyar Gee ve oradaki öbür adamlardan da sakınması gerekiyordu. Ama Ted bunu bilmiyordu. Mesele şuydu: Bobby bu konuda ne yapabilirdi?</p>

  <p class="calibre1">Etrafına bakınınca vitrinlerin kaybolduğunu gördü. Bir ambar ve antrepo bölgesine gelmişti. Yapılar, bütün hatları silinmiş dev suratlara benziyorlardı. Havada bir balık ve odun talaşı, ayrıca, bayat et olabilecek belirsiz bir çürük kokusu vardı.</p>

  <p class="calibre1">Buna karşı yapabileceği hiçbir şey yoktu. O sadece bir çocuktu ve her şey onun etki alanından çıkmıştı.</p>

  <p class="calibre1">Bobby bunu anlıyordu ve her şeye rağmen Ted’i uyarmadan Köşebaşı Cebi’ne girmesine izin veremeyeceğini biliyordu. Bunda kahramanca bir yan yoktu, sadece bir deneme yapmadan gidemezdi. Üstelik kendisini bu duruma sokan annesi olmuştu. Onun öz annesi. “Senden nefret ediyorum, anne,” diye mırıldandı. Hâlâ üşüyor, buna rağmen bütün vücudundan terler fışkırıyordu. Bedeninin her santimi sanki ıslakmış gibi bir etki yapıyordu. “Don Biderman’la öteki heriflerin sana ne yaptıkları umurumda değil. Sen pis bir cadısın ve ben senden nefret ediyorum.”</p>

  <p class="calibre1">Bobby dönüp geldiği yolu gölgelerin siperinde geri gitmeye başladı, iki kere birilerinin yaklaştığını duydu ve kapı aralıklarında büzülüp o kişiler geçene kadar kendini küçülterek bekledi. Kendini küçültmesi kolaydı. Hayatında kendini hiç bu kadar küçük hissetmemişti.</p>

  <p class="calibre1">Bu kez o dar sokağa saptı. Yolun bir yanında çöp varilleri, öbür yanında da bira kokan depozitolu şişelerle dolu üst üste dizili karton kutular vardı. Bu karton kule Bobby’den on beş, yirmi santim yüksekti, arkasına geçtiğindeyse sokaktan kesinlikle görülemiyordu. Beklerken sıcak ve kürklü bir cisim ayağına sürünerek geçince az daha haykırıyordu. Neyseki çığlığı daha ağzından dökülemeden boğdu. Aşağı bakınca da yeşil otomobil farlarına benzeyen gözleriyle kendisine bakan sıska bir sokak kedisiyle karşılaştı.</p>

  <p class="calibre1">Bobby, “Defol,” diye fısıldayarak hayvana bir tekme attı. Kedi inci gibi dişlerini gösterip tısladı, sonra sokakta kırıta kırıta uzaklaşmaya başladı. Küçümsemeyi çağrıştıran bir hareketle kuyruğunu dikmişti. Çöp yığınları ve cam kırıklarının arasından kayar gibi ilerliyordu. Bobby yakınındaki tuğla duvarın öbür yanında Köşebaşı Cebi’nin müzik otomatının titreşimlerini duyabiliyordu. Mickey’le Sylvia ‘Aşk Gariptir’i söylüyorlardı. Gerçekten de garipti. Tam bir baş belası.</p>

  <p class="calibre1">Bobby saklandığı yerden cenazecinin saatini göremiyor, böylece ne kadar zaman geçtiğini anlayamıyordu. Sokak aralığının bira ve çöp kokularının ötesinde bir yaz gecesindeki sokak hayatı operası sürüyordu.</p>

  <p class="calibre1">İnsanlar birbirine bağırıyor, bazen gülüyor, bazen kızıyor kimi zaman İngilizce, kimi zaman da bambaşka dillerde konuşuyorlardı. Bir dizi patlama olunca çocuk irkildi. Önce silahların patladığını sanmıştı. Ama sonra gürültüyü kestane fişeklerinin çıkardığını anladı. Arabalar hızla geçiyordu. Birçoğu parlak renklere boyanmıştı, krom aksamı da göz kamaştırıyordu. Bir ara birileri yumruklaşıyormuş gibi bir gürültü oldu. Etraflarında toplaşan kalabalık saldırganları yüksek sesle cesaretlendiriyordu. Hem sarhoş, hem de kederliymiş gibi izlenim bırakan bir kadın ‘Delikanlıların Olduğu Yerde’ adlı şarkıyı güzel, fakat geveler gibi bir sesle söyleyerek geçti. Bir ara yaklaşan bir polis arabasının sirenleri duyuldu, ama sonra yine uzaklaştı.</p>

  <p class="calibre1">Bobby uyur uyanık halde bir tür hayale daldı. O ve Ted bir yerlerdeki, belki de Florida’daki bir çiftlikte yaşıyorlardı. Uzun saatler çalışıyorlardı. Ted zaten artık sigarayı bıraktığından ve eski soluğuna biraz kavuştuğundan yaşlı bir adama göre çok sıkı çalışabiliyordu. Bobby başka bir adla -Ralph Sullivan adıyla-okula gidiyor, geceleri de evin kapısının önünde oturarak Ted’in pişirdiği yemekleri yiyip buzlu çay içiyorlardı. Bobby ona gazeteden bölümler okuyor, yattıkları zaman da derin bir uykuya dalıp kötü düşler görmüyorlardı. Cumaları markete gittiklerinde Bobby ilan panosunda kayıp evcil hayvan veya sahibinden satılık başka asılan ilanlar olup olmadığını kontrol ediyordu. Fakat öyle bir şeyi asla bulamıyordu. Alçak adamlar Ted’in izini kaybetmişlerdi. Ted artık kimsenin köpeği değildi ve çiftliklerinde güvendeydiler. Baba-oğul ya da dede-torun değillerdi, sadece arkadaştılar.</p>

  <p class="calibre1">Işıklar aralığı aydınlattı. Bunun her oluşunda Bobby karton kutu yığınının yanından dışarıya göz atıyordu. Bu kez az daha yapamayacaktı -gözlerini kapayıp çiftliği düşünmek istiyordu- fakat bakmaya kendini zorladı ve Köşebaşı Cebi’nin önünde duran damalı bir taksinin sarı kuyruğunu gördü.</p>

  <p class="calibre1">Bobby bir adrenalin akımına uğramış, kafasının içinde varlıklarından habersiz olduğu ışıklar yakılmıştı. Kutu yığınının etrafını döndü ve kutuların en tepedeki ikisini devirdi. Ayağı boş bir çöp tenekesine çarptı ve onu da duvara doğru savurdu. Bu arada tıslayan kürklü bir şeye az daha basıyordu, yine o kedi. Bobby hayvanı ayağıyla itti ve aralıktan dışarı koştu. Köşebaşı Cebi’ne doğru dönerken vıcık vıcık bir çamura basarak kaydı ve bir dizini yere çarptı. Cenazecinin saati soluk mavi dairesinin içinde 9:45’i gösteriyordu. Taksi Köşebaşı Cebi’nin önündeki kaldırımın kenarında oyalanıyordu. Ted Brautigan GİRİN. İÇERSİ SERİN işaretinin altında duruyor, şoföre taksi ücretini ödüyordu. Şoförün açık penceresine eğilmiş Ted, Boris Karloff’a her zamankinden fazla benziyordu.</p>

  <p class="calibre1">Taksinin karşısında Alanna’nın pantolonu kadar kırmızı dev bir Oldsmobile cenazecinin önünde park edilmişti. Bobby daha önce burada olmadığından emindi. Şekli pek katı gözükmüyordu. Araca bakmak insanın gözlerinde ve beyninde bir sulanma oluyormuş hissi uyandırıyordu.</p>

  <p class="calibre1">Bobby, “Ted!” diye bağırmak istediyse de ağzından hışırtılı bir fısıltıdan başka hiçbir şey çıkmadı, Bobby niçin onların varlığını hissetmiyor? Nasıl oluyor da bilmiyor, diye düşündü.</p>

  <p class="calibre1">Nedeni, alçak adamların her nasılsa onu bloke etmeleriydi herhalde. Belki de Köşebaşı Cebi’ndeki adamlar -İhtiyar Gee’yle ötekiler- bu bloku oluşturuyordu. Alçak adamlar belki de onları Ted’in genellikle hissettiği uyarı sinyallerini emen insan kılığında süngerlere dönüştürmüştü.</p>

  <p class="calibre1">Sokağa daha fazla ışık saçıldı. Ted doğrulduğu, damalı taksi de hareket ettiği sırada mor DeSoto büyük bir hızla köşeyi döndü. Taksi onunla çarpışmamak için direksiyonu sola kıvırmak zorunda kaldı. DeSoto sokak ışığının altında krom ve camla süslü dev bir kan pıhtısına benziyordu. Farları suyun altında görülen ışıklar gibi hareket edip ışıldıyordu, sonra göz kırptılar. Far değil, gözdüler.</p>

  <p class="calibre1">Ted! Bobby’nin ağzından yine o kuru fısıltı çıktı. Bobby bu arada bir türlü ayağa kalkamıyor görünüyordu. Kalkmak istediğinden de emin değildi. Ağır bir grip kadar zihin karıştıran ve kuvvetten düşüren müthiş bir korku içini kaplamıştı. William Penn Grill’nin dışında ışık pıhtısı DeSoto’nun yanından geçmek yeterince kötüydü; ama yaklaşan farların ışığına yakalanmak kat kat beterdi. Bin değil, milyon kere beterdi. Pantolonunu yırttığının ve bir dizini kanattığının farkındaydı, birinin üst kat penceresinden Little Richard’ın sesinin geldiğini duyuyordu cenazecinin saatinin etrafındaki mavi halkayı da tıpkı retinaya resmedilmiş uyarı sonrası bir flaş imajı gibi hâlâ görebiliyordu. Ama bunların hiçbiri gerçek gibi gelmiyordu insana.</p>

  <p class="calibre1">Narrangasett Caddesi birden kötü süslenmiş bir sahne arka planına benzemişti. Arkasında bilinmeyen bir gerçek vardı, gerçek ise karanlıktı.</p>

  <p class="calibre1">DeSoto’nun panjuru kımıldıyor, sanki hırlıyordu. Juan, “O arabalar gerçek arabalar değil. Onlar başka şeyler,” demişti.</p>

  <p class="calibre1">Bunlar gerçekten de başka şeylerdi.</p>

  <p class="calibre1">“Ted…” Çocuğun sesi bu kez biraz daha kuvvetli çıkmıştı. Ted sesi duydu. Gözleri irileşerek Bobby’nin bulunduğu yöne doğru döndü. Derken DeSoto arkasında kaldırımın üstüne sıçradı. Farlarının düzensiz ışığı Ted’i kaldırıma mıhlamış, gölgesini tıpkı Spicer’in küçük park alanındaki ışığın Bobby ile Sigsby kızlarının gölgelerine yaptığı gibi uzatmıştı.</p>

  <p class="calibre1">Ted, DeSoto’ya doğru hızla döndü ve gözlerini sert ışıktan korumak için bir elini kaldırdı. Bu arada yoğun bir ışık sokağı taradı. Şimdi antrepo bölgesinden bir Cadillac geliyordu. En az bir mil uzunluğunda gözüken sümük yeşili bir Cadillac’tı. Yüzgeç gibi çıkıntıları kapana benziyordu, yanları da bir akciğermişcesine oynuyordu. Bobby’nin hemen arkasında kaldırıma çıktı ve sırtına yirmi beş, otuz santim kala durdu. Çocuk solumayı andırır bir ses duydu. Cadillac’ın motorunun soluduğunu anlamıştı.</p>

  <p class="calibre1">Arabaların her üçünün de kapıları açılıyordu. Adamlar -daha doğrusu ilk bakışta adama benzeyen şeyler-inmekteydiler. Bobby az sonra sekiz adam saydı ve saymaktan vazgeçti. Hepsi hardal rengi -toz bezi denilen türden- uzun paltolar giymişlerdi. Her birinin yakasında ise Bobby’nin düşünden hatırladığı o dik dik bakan kırmızı göz yer alıyordu. Kırmızı gözlerin rozetler olduğunu tahmin etti.</p>

  <p class="calibre1">Bunları takan yaratıklar kimdi? Polis mi? Hayır. Filmlerdeki gibi bir kanun adamı müfrezesi mi? Bu gerçeğe biraz daha yakındı. Yasal yetkili olmadan adaleti yerine getirmeyi üstlenenler mi? Gerçeğe daha da yakın, ama tam değil. Onlar…</p>

  <p class="calibre1">Onlar regülatör, yani kanunu ellerine alıp kanunların dışına çıkanlardan. Tıpkı S-J ile benim bir yıl önce Empire’da gördüğümüz, başrollerini John Wayne’le Karen Steele’in oynadıkları filmdeki gibi. Evet aynen böyle. Filmdeki regülatörlerin bir grup kötü adam oldukları ortaya çıkıyordu, ama önceleri onların hayalet, canavar ya da öyle bir şey oldukları sanılıyordu. Ancak, Bobby bu regülatörlerin canavar olduklarını düşünüyordu.</p>

  <p class="calibre1">Bir tanesi Bobby’yi koltukaltından yakaladı. Çocuk bir çığlık attı; bu dokunuş hayatı boyunca yaşadığı en korkunç şeydi. Annesi tarafından duvarın üstüne savruluşu bunun yanında hafif kalırdı. Alçak adam tarafından kavranmak, birdenbire parmakları uzayan bir sıcak su şişesi tarafından kavranmak gibi bir şeydi. Farklı olan bunların dokunuşunun değişkenliğiydi. Koltukaltında parmak izlenimi yapıyordu, sonra pençeye dönüşüyordu. Parmaklar… Pençeler. Parmaklar… pençeler. Bu tarifsiz dokunuş etine işliyor, hem yukarı, hem de aşağı kayıyordu. Çocuk, bu Jack’in değneği. Her iki ucu yontulmuş olan, diye delice düşündü.</p>

  <p class="calibre1">Bobby ötekiler tarafından etrafı çevrilmiş olan Ted’e doğru çekildi. Yürüyemeyecek kadar halsizleşmiş bacaklarının üstünde sürüklendi. Ted’i uyarabileceğini sanmıştı ha. Güya Narragansett Caddesi’nde birlikte kaçacaklar, belki arada Carol’un sek sek oynarken yaptığı gibi sayacaklardı. Ne kadar komik, değil mi?</p>

  <p class="calibre1">İnanılır gibi değil, ama Ted korkmuş görünmüyordu. Alçak adamların oluşturduğu yarım dairenin içindeydi. Yüzündeki tek duygu ifadesi Bobby hesabına duyduğu endişeydi. Bobby’yi kavramış olan şey; bir eliyle, kâh iğrenç şekilde zonklayan lastik parmaklarla, kâh pençeleriyle tutan yaratık onu birden salıverdi. Bobby sarhoş gibi sendeledi. Ötekilerden biri havlarcasına tiz bir çığlık attı ve çocuğu arkadakilerin ortasına itti. Bobby uçar gibi fırlayınca Ted onu yakaladı</p>

  <p class="calibre1">Bobby korkuyla hıçkırarak yüzünü Ted’in gömleğine yapıştırdı. Ted’in sigarasının ve tıraş sabununun rahatlık verici kokusunu duyabiliyordu, ama bunlar, alçak adamlardan gelen kokuşmuş et kokusu arabalardan yayılan yanık viski gibi daha kesif bir kokuyu bastırmaya yetmiyordu.</p>

  <p class="calibre1">Bobby başını kaldırıp Ted’e baktı. “Annemdi,” dedi. “Onlara söyleyen annemdi.”</p>

  <p class="calibre1">Ted, “Sen ne düşünürsen düşün, bu onun suçu değil,” diye karşılık verdi. “Sadece fazla uzun zaman kaldım.” Alçak adamlardan biri, “Bari güzel bir tatil miydi, Ted?” diye sordu. Sesi iğrenç bir vızıltıyı andırıyordu. Ses telleri böcekler; irili ufaklı çekirgelerle yüklüydü sanki. Bobby’nin telefonda konuştuğu, Ted’in köpekleri olduğunu söyleyen yaratık olabilirdi bu. Aslında belki de hepsinin sesi birbirine benziyordu. Telefondaki, “Sen de bizim köpeğimiz olmak istemiyorsan, bizden uzak dur,” demişti. Oysa Bobby ne olursa olsun buraya gelmişti. Şimdi ise… şimdi ise…</p>

  <p class="calibre1">Ted, “Fena değildi,” diye karşılık verdi.</p>

  <p class="calibre1">Bir başkası, “Umarım, en azından bir kadınla ilişkin olmuştur, çünkü başka fırsatın olmayacak,” dedi.</p>

  <p class="calibre1">Bobby etrafına bakındı. Alçak adamlar omuz omuza durarak onları kuşatıyor, ikisini ter ve kokmuş et kokularının içinde hapsediyor, sarı paltolarıyla sokağı görmelerini engelliyorlardı. Esmer tenliydiler. Çukura kaçmış gözleri ve kiraz yemişlermiş gibi kıpkırmızı duran dudaklarına rağmen gerçekte göründükleri gibi değillerdi. Kesinlikle göründükleri gibi değillerdi. Bir kere yüzleri yüzlerinin içinde kalmıyordu; yanakları, çeneleri ve saçları çizgilerinin dışına taşmak ister gibi kımıldıyorlardı. (Bobby gördüklerini ancak bu şekilde yorumlayabiliyordu.) Ama dudakları hâlâ kırmızı, dudakları daima kırmızı, diye düşündü. Tıpkı gözlerinin daima kara, gerçekte göz değil mağara oluşları gibi. Çocuk, o kadar da uzun boylular ki, diye karar verdi. O kadar uzun boylu ve zayıflar ki. Beyinlerinde bizim düşüncelerimiz gibi düşünceler, kalplerinde bizim duygularımız gibi duygular yok. O sırada sokağın karşı tarafından pis bir homurtu kulağa geldi. Bobby o yöne bakınca Oldsmobile’in lastiklerinden birinin siyahımsı gri renkli bir dokunaca dönüştüğünü gördü. Uzanıp boş bir sigara paketini yakaladı ve kendine çekti Dokunaç bir saniye sonra tekrar lastiğe dönüştü, ama sigara paketi yarı yarıya yutulmuş bir cisim gibi dışarı taşıyordu.</p>

  <p class="calibre1">Alçak adamlardan biri Ted’e, “Geri dönmeye hazır mısın?” diye sordu. Ted’in üzerine eğilirken sarı paltosunun katları sertçe hışırdıyor, yakasındaki kırmızı göz dik dik bakıyordu. “Geri dönüp görevlerini yapmaya hazır mısın?”</p>

  <p class="calibre1">Ted, “Ben geleceğim, ama çocuk burada kalacak,” diye karşılık verdi.</p>

  <p class="calibre1">Şimdi daha çok el Bobby’nin üstüne yerleşti ve canlı dal gibi bir şey ensesini okşadı. Böylece o vızıltı tekrar başladı. Hem bir alarm, hem de hastalık gibi bir şeydi bu. Bobby’nin kafasının içine yükseldi ve orada bir kovan gibi vızıldamayı sürdürdü. Bu çılgınca uğultunun içinde hızlı hızlı çalan bir çan sesi, sonra da birçok çanın sesini duydu. Sıcak, sert rüzgârlarla dolu simsiyah, korkunç bir gecenin içindeki bir çanlar dünyasıydı. Alçak adamların nereden geldiklerini sezdiğini anlamaya başlıyordu. Connecticut’la annesinden trilyonlarca mil uzaktaki yabancı bir yerdi orası. Bilinmeyen takımyıldızların altında köyler yanıyor, insanlar haykırıyordu. Ah, ensesindeki o dokunuş… O korkunç dokunuş yok muydu…</p>

  <p class="calibre1">Bobby inleyerek yüzünü yine Ted’in göğsüne yapıştırdı.</p>

  <p class="calibre1">Tarifsiz bir ses, “Seninle olmak istiyor,” dedi. “Galiba onu da götüreceğiz, Ted. Kırıcı olarak doğal bir yeteneği yok, ama… Biliyorsun her şey Kral’a hizmet için.” Tarife gelmez parmaklar yine okşadılar.</p>

  <p class="calibre1">Ted kuru bir sesle düzeltti. “Her şey Işın’a hizmet eder.” Öğretmen sesiyle konuşmuştu.</p>

  <p class="calibre1">Alçak adam, “Uzun bir süre için değil,” diyerek güldü. Bu ses Bobby’nin bağırsaklarının bağını çözmüştü. Başka bir ses, “Onu götürün,” dedi. Bu seste bir komut havası vardı. Bütün sesler birbirine aşağı yukarı benziyordu, ama bu telefonla konuştuğuydu. Bobby emindi.</p>

  <p class="calibre1">Ted, “Hayır!” dedi. Bobby’yi sırtından tutan ellerinin baskısı arttı. O burada kalacak!”</p>

  <p class="calibre1">Yönetici konumundaki alçak adam, “Sen kimsin ki bize emir veriyorsun?” diye sordu. “O kısacık özgür yaşamında ne kadar gururlu olmuşsun, Ted! Ne kadar da mağrur! Ama yakında yıllarını geçirdiğin aynı odada öbürleriyle beraber olacaksın ve ben çocuk gelecek dersem, çocuk gelecektir.”</p>

  <p class="calibre1">“Onu götürürseniz, ihtiyacınız olanları benden almaya devam etmek zorunda kalacaksınız.” Ted’in sesi sakin, fakat çok güçlüydü. Bobby ona kuvveti elverdiği kadar sıkı sarıldı ve gözlerini kapadı. Alçak adamlara bakmak, onları bir daha görmek istemiyordu. En kötü yanları ise dokunuşlarının bir anlamda Ted’inki gibi olmasıydı, bir pencere açıyordu. Ama kim bunun gibi bir pencereden bakmak isterdi ki? Uzun boylu ve kırmızı dudaklı makas biçimlileri kim gerçekte oldukları gibi görmek isterdi? O Kırmızı Göz’ün sahibini kim görmek isterdi?</p>

  <p class="calibre1">“Sen bir Kırıcı‘sın, Ted. Yapın bu, bunun için yaratıldın. Ve biz sana kır dersek kıracaksın, hepsi bu.”</p>

  <p class="calibre1">“Beni zorlayabilirsiniz, bunu yapamayacağınızı düşünecek kadar budala değilim… Ama çocuğu burada bırakırsanız, bendekini size özgür irademle veririm. Benim hayal edebileceğinizden çok daha fazla verecek şeyim var.”</p>

  <p class="calibre1">Yönetici konumundaki adam, “Çocuğu istiyorum,” dediyse de şimdi düşünceli bir izlenim bırakıyordu. Hatta kuşkulu görünüyordu. “Onu Kral’a verecek güzel bir şey olarak istiyorum,” diye ekledi.</p>

  <p class="calibre1">Ted, “Eğer planlarına sekte vuracaksa Kızıl Kral’ın anlamsız bir güzel için size teşekkür edeceğini sanmam,” dedi. “Bir silahşor var… “</p>

  <p class="calibre1">“Silahşoru boş ver!”</p>

  <p class="calibre1">Ted, “Ama o ve arkadaşları Uç Dünya’nın sınır kesimine ulaştılar,” dedi. Şimdi kuşkulu gözüken oydu. “Eğer sizi istediğinizi almak zorunda bırakmak yerine, size kendim verirsem, işleri elli yıl veya daha fazla hızlandırabilirim. Dediğiniz gibi ben bir Kırıcı‘yım, benim yapım bu ve bunun için yaratıldım. Bizim gibiler pek fazla değil. Bizim gibilerin hepsine ve öncelikle bana ihtiyacınız var. Çünkü ben hepsinin en iyisiyim!”</p>

  <p class="calibre1">“Kendini çok beğeniyorsun…. Ayrıca, Kral için önemini fazla abartıyorsun.”</p>

  <p class="calibre1">“Acaba? Işınlar kırılana kadar Kara Kule duracaktır… herhalde bunu size hatırlatmama gerek yok. Bir tek çocuk riski göze almaya değer mi?”</p>

  <p class="calibre1">Ted’in neden söz ettiği hakkında Bobby’nin hiçbir fikri yoktu ve umurunda da değildi. Bütün bildiği, Bridgeport’taki bir bilardo salonunun dışındaki kaldırımda hayatına yön tayin edildiğiydi. Alçak adamların paltolarının hışırtısını duyabiliyor, kokularını alıyordu. Ted ona tekrar dokunduğundan şimdi daha net olarak hissedebiliyordu. Gözlerinin arkasındaki o korkunç kaşıntı da tekrar başlamıştı. Bu, kafasının içindeki vızıltıyla garip bir şekilde uyum sağlıyordu. Siyah benekler de görüş alanından geçmekteydi; birdenbire ne anlama geldiklerini ve ne için var olduklarını anladı. Clifford Simak’ın kitabı Güneşin Etrafındaki Çember’de bir topaç sizi başka dünyalara götürüyordu; yükselen helezonları izliyordunuz. Bobby aslında bu işi yapanın kara benekler olduğundan şüpheleniyordu. Kara benekler. Onlar canlıydı…</p>

  <p class="calibre1">Ve karınları da açtı.</p>

  <p class="calibre1">Alçak adamların lideri sonunda, “Kararı çocuk versin,” dedi. Canlı dal parmağı yine Bobby’nin ensesini okşuyordu. “Seni o kadar seviyor ki, Teddy. Sen onun Ka’sısın, değil mi? Bu, kader arkadaşı demek, Bobby-O. Sigara dumanı kokan Teddy senin için bu, değil mi? Kader arkadaşı?”</p>

  <p class="calibre1">Bobby bir şey demedi, sadece zonklayan soğuk yüzünü Ted’in gömleğine yapıştırdı. Buraya geldiğine şimdi çok pişmandı; alçak adamlarla ilgili gerçeği bilmiş olsa evde kalır, yatağının altına gizlenirdi, ama evet, Ted’in te-ka’sı olduğunu kabul ediyordu. Kaderin ne anlama geldiğini bilmiyordu, o sadece bir çocuktu, ama Ted de arkadaşıydı. Bobby mutsuzluk içinde, bizim gibi herifler, diye düşündü. Bizim gibi herifler. Alçak adam, “Şimdi bizi gördüğüne göre ne düşünüyorsun?” diye sordu. “Yaşlı dostun Ted’in yanında olmak için bizimle gelmek ister misin? Belki onu bazı hafta sonları görürsün. Sevgili ihtiyar te-ta’nla edebi tartışmalar yapacağını düşün. Neler yiyip içtiğimizi öğrenirsin.” Korkunç parmaklar yine okşamaya girişmişti. Bobby’nin başının içindeki vızıltı yine başlamıştı. Şişman olan kara benekler şimdi parmaklara benziyorlardı; işaretle çağıran parmaklara. Alçak adam,</p>

  <p class="calibre1">“Onları sıcak yeriz, Bobby,” diye fısıldadı. “Aynı zamanda sıcak ve tatlı. Sıcak… ve tatlı. Sıcak… ve tatlı.”</p>

  <p class="calibre1">Ted, “Kes şunu,” diye sesini yükseltti.</p>

  <p class="calibre1">Mırıltılı ses Ted’i umursamadan, “Ya da annenle kalmayı mı yeğlersin?” diye sordu. “Olamaz. Senin gibi prensip sahibi bir çocuk öyle bir seçim yapamaz. Arkadaşlık ve edebiyat gibi zevkleri öğrenen bir çocuk bunu yapamaz. Mutlaka şu hırıltılı ihtiyar ka-mai’la geleceksi değil mi? Kararını ver, Bobby. Hemen kararını ver, ama vereceğin kararın değişmeyeceğini bil. Sonsuza dek.”</p>

  <p class="calibre1">McQuown’un uzun beyaz parmaklarının altındaki pembe sırtlı kartlar Bobby’nin gözlerinin önünde canlandı: Bobby, başaramadım diye düşündü. Sınavı veremiyorum.</p>

  <p class="calibre1">Perişan halde, “Bırakın gideyim, bayım,” dedi. “N’olur beni yanınızda götürmeyin.”</p>

  <p class="calibre1">“Te-ka’n senin olağanüstü ve canlandırıcı arkadaşlığından mahrum gidecek olsa bile mi?” Ses gülümsüyordu, ama Bobby şen görünüşün altındaki şeytani küçümsemeyi hissedebiliyordu. Ürperdi. Bu ürpertisinde her şeye rağmen serbest bırakılacağı için ferahlama, ne yaptığını bildiği; süründüğünün, küçüldüğünün, kaçtığının bilincinde olduğu için de utanç vardı. Sevdiği filmlerle romanlardaki iyi kahramanların asla yapmadıkları şeylerdi bunlar. Gelgelelim, filmler ve kitaplardaki kahramanlar, sarı paltolu alçak adamlar gibi şeylerle karşılaşmıyor veya kara lekelerin dehşetini yaşamıyordu. Ve Bobby’nin burada, Köşebaşı Cebi’nin dışında gördükleri en kötüleri değildi. Ya arta kalanları da görseydi? Ya kara benekler onu, sarı paltolu adamları gerçekte oldukları gibi göreceği bir dünyaya çekseydi? Ya bu dünyada aldıkları şekillerin içindeki şekilleri görseydi?</p>

  <p class="calibre1">“Evet,” diyerek ağlamaya başladı.</p>

  <p class="calibre1">“Evet ne?”</p>

  <p class="calibre1">“Bensiz gidecek olsa bile.”</p>

  <p class="calibre1">“Yaaa. Sen de annenin yanına dönecek olsan bile mi?”</p>

  <p class="calibre1">“Evet.”</p>

  <p class="calibre1">“O şirret anneni şimdi belki biraz daha iyi anlıyorsun, değil mi?”</p>

  <p class="calibre1">Bobby üçüncü kez, “Evet,” dedi. Artık iniltiden farksız bir sesle konuşuyordu. “Sanırım, evet.”</p>

  <p class="calibre1">Ted, “Bu kadar yeter,” diye bağırdı.</p>

  <p class="calibre1">Ama ses durmuyordu. Henüz değil. “Nasıl bir korkak olunacağını öğrendin, değil mi, Bobby?”</p>

  <p class="calibre1">Çocuk, yüzü hâlâ Ted’in gömleğine yapışık olduğu halde, “Evet!” diye bağırdı. “Bir bebeğim, zavallı bir bebeğim. Evet evet evet! Umumda değil! Sadece bırakın, evime döneyim!” Hıçkırır gibi uzun bir soluk aldı ve bunu bir çığlık eşliğinde salıverdi. “Annemi istiyorum!” Sudaki, havadaki canavarı gören korku içindeki bir küçüğün çığlığıydı bu.</p>

  <p class="calibre1">Alçak adam, “Pekâlâ,” dedi. “Madem ki öyle düşünüyorsun. Yeter ki Teddy özgür kararıyla çalışmaya gideceğini önceki gibi küreğine bağlanmaya ihtiyacı olmadığını doğrulasın.”</p>

  <p class="calibre1">“Söz veriyorum.” Ted, Bobby’yi salıverdi. Bobby aynı konumda kalmıştı. Panik halinde Ted’e sarılıyor, yüzünü içine sokarcasına adamın göğsüne yapıştırıyordu. Ted sonunda onu yavaşça itti.</p>

  <p class="calibre1">“Bilardo salonuna gir, Bobby,” dedi. “Files’a seni arabasıyla evine götürmesini söyle. Bunu yaparsa dostlarımın onu rahat bırakacaklarını anlat.”</p>

  <p class="calibre1">“Üzgünüm, Ted. Seninle gelmek istiyordum. Seninle gelmeye kararlıydım. Ama yapamayacağım. Çok üzgünüm.”</p>

  <p class="calibre1">“Kendini o kadar katı yargılama.” Ama Ted üzüntülüydü. Bu geceden itibaren Bobby’nin sadece üzgün olabileceğini biliyordu sanki.</p>

  <p class="calibre1">Sarı paltoluların ikisi Ted’i kollarından kavradılar. Ted, Bobby’nin arkasında duran adama -o dehşet verici değneğe benzer parmakla çocuğun ensesini okşayana- baktı. “Bunu yapmalarına gerek yok, Cam. Yürüyeceğim.”</p>

  <p class="calibre1">Cam, “Bırakın onu,” dedi. Ted’i tutan alçak adamlar kollarını salıverdiler. Sonra Cam’ın parmağı son bir kere Bobby’nin ensesine dokundu. Çocuk boğuk bir çığlık salıverdi. Yine bunu yaparsa, çıldıracağım. Elimde değil. Bağırmaya başlayacağım ve asla susamayacağım. Kafam patlasa bile bağırmayı sürdüreceğim, diye düşündü. “İçeri gir, küçük çocuk. Fikrimi değiştirip seni götürmemden önce yap bunu.”</p>

  <p class="calibre1">Bobby Köşebaşı Cebi’ne doğru sendeledi. Kapı açık duruyordu, ama önünde kimse yoktu. Bobby tek basamağı çıktı, sonra dönüp arkasına baktı. Alçak adamların üçü Ted’i aralarına almışlardı, ama adam kan pıhtısı DeSoto’ya doğru kendi başına yürüyordu.</p>

  <p class="calibre1">“Ted!”</p>

  <p class="calibre1">Ted dönüp gülümsedi ve çocuğa elini sallamaya niyetlendi. Birden adı Cam olan öne atılıp onu yakaladı ve otomobilin içine itti. Cam, De Soto’nun arka kapısını çarparken Bobby bir an boyu sarı bir naylonun içinde duran inanılmayacak kadar uzun ve inanılmayacak zayıf birini gördü. Yeni yağmış kar kadar beyaz tenli ve taze akmış kan kadar kırmızı dudaklı bir yaratıktı bu. Göz çukurlarının derininde, Ted’inkiler gibi genişleyen ve daralan gözbebeklerinde vahşi görünümlü ışık noktaları ve dans eden karanlık lekeler vardı. Kırmızı dudaklar gerilerek değme sokak kedilerini utandıracak iğne gibi dişleri meydana çıkardı Siyah bir dil bu dişlerin arasından uzanarak müstehcen bir veda işareti yaptı. Sarı paltolu yaratık bundan sonra mor DeSoto’nun etrafını koşarak döndü. Sıska bacakları, sıska dizleri birbirine çarpıyordu. Böylece direksiyona geçti. Sokağın karşı tarafında da Oldsmobile harekete geçti. Motorunun homurtusu, uyanan bir ejderin gürlemesini hatıra getiriyordu. Belki de bir ejderdi. Kaldırımın üstündeki yerinde Cadillac’ın motoru da aynı şeyi yaptı. Canlı farlar, Narragansett Caddesi’nin o bölümünü zonklayan bir aydınlığa boğdu. DeSoto kayar gibi bir U dönüşü yaptı. Bir çamurluk eteği bu arada bir kıvılcım dizisi çakmasına yol açtı. Bobby arabanın arka penceresinde bir an Ted’in yüzünü gördü. Elini kaldırıp ona selam verdi. Onun da karşılığında kendi kolunu kaldırdığını görür gibi oldu, ama emin olamadı. Kafasının içi bir kez daha çan seslerini andıran bir gürültüyle doldu.</p>

  <p class="calibre1">Ted Brautigan’ı bir daha görmeyecekti.</p>

  <p class="calibre1">Len Files, “Çek arabanı, çocuk,” dedi. Peynir gibi beyaz yüzü kafasından, tıpkı kız kardeşinin kolundaki etler gibi sarkar görünüyordu. Arkasındaki küçük kemer altında Gottlieb makinelerinin ışıkları, önlerinde kimse olmadığı halde göz kırpar gibi yanıp sönüyordu. Akşamları Köşebaşı Cebi’nin müdavimleri olan gençler çocuk gibi Len Files’ın arkasına takılmışlardı. Len’in sağındaki bilardocuların birçoğu ıstakalarını ellerinde sopa gibi tutuyorlardı. İhtiyar Gee ise yanda sigara otomatının yanında duruyordu. Buruşuk ihtiyar eliyle küçük bir otomatik tabancayı kavramıştı. Ama bu Bobby’yi korkutmadı. Cam’le sarı paltolu arkadaşlarından sonra şu anda hiçbir şey onu korkutamazdı. Şimdi tüm korku rezervleri tükenmişti. “Haydi, tabanları yağla, çocuk. Hemen şimdi.” “Dediğini yapsan iyi edersin, çocuk.” Konuşan, masanın arkasında duran Alanna’ydı. Bobby ona bakarak, yaşım daha büyük olsaydı ona bir şey verirdim. İnan ki verirdim, diye düşündü. Kadın çocuğun bakışını -bakışının niteliğini- gördü ve kızarmış yüzünü Bobby’den kaçırdı. Korkmuş ve şaşırmıştı.</p>

  <p class="calibre1">Bobby bakışını Alanna’nın kardeşine çevirdi. “O adamların buraya dönmelerini ister misiniz?”</p>

  <p class="calibre1">Len’in yüzü daha da uzadı. “Şaka mı ediyorsun?”</p>

  <p class="calibre1">Bobby, “Peki öyleyse,” dedi. “Bana istediğimi verirseniz gideceğim. Beni bir daha görmezsiniz.” Sözlerine kısa bir ara verdi. “Beni de, onları da.”</p>

  <p class="calibre1">İhtiyar Gee titrek sesiyle, “Ne istiyorsun, yumurcak?” diye sordu. İhtiyar Gee, Bobby’nin istediğini alacağını anlamıştı. Bu, adeta parlak bir işaret gibi ihtiyarın kafasının içinde çakmıştı. Aklı şimdi Genç Gee’ye ait olduğu zamandaki kadar netti, aynı zamanda da soğuk, hesapçı ve tatsızdı. Cam’le adamlarından sonra tümüyle masum gözüküyordu. Dondurma kadar masum.</p>

  <p class="calibre1">Bobby, “Beni arabayla evime götüreceksiniz,” dedi. “Bu bir.” Sonra Len’den ziyade İhtiyar Gee’yle konuşarak onlara ikinci isteğini bildirdi.</p>

  <p class="calibre1">Len’in arabası bir Buick’di: büyük, uzun ve yeni bir araba. Bayağıydı, ama alçak değildi. Sadece bir araba. İki yolcu kırklı yılların bir dans orkestrasının müziğiyle yol alıyorlardı. Len, Harwich’e kadarki yolculuk sırasında yalnız bir kere konuştu. “Sakın bir rock and roll istasyonu açayım deme. İş sırasında o pis müziği yeterince dinliyorum.” Asher Empire’ın yanından geçtiler. Bobby bilet gişesinin solunda Brigitte Bardot’nun adam boyu bir kesili resminin durduğunu gördü. Çocuk resme ilgisiz bir bakış fırlattı. Kendini B. B.‘ye göre fazla yaşlı hissediyordu şimdi.</p>

  <p class="calibre1">Asher’den Broad Sokağı‘na saptılar. Bobby kendi evini gösterdi. Bütün pencerelerde ışık vardı. Bobby, Buick’in kontrol panelindeki saate bakınca gecenin on biri olduğunu gördü.</p>

  <p class="calibre1">Len, Buick’i apartmanın önünde durdurunca tekrar konuştu. “Kimdi onlar, çocuk? O hergeleler kimdi?”</p>

  <p class="calibre1">Bobby neredeyse sırıtıyordu. Len’in sözleri her nedense ona Yalnız Kovboy’un her bölümünün sonunda birisinin, “O maskeli adam kimdi?” diye soruşunu hatırlatmıştı.</p>

  <p class="calibre1">Len’in sorusunu, “Alçak adamlar,” diye yanıtladı. “Sarı paltolu alçak adamlar.”</p>

  <p class="calibre1">“Şu sıralar senin arkadaşın olmak istemem.” dedi.</p>

  <p class="calibre1">Bobby, “Hayır,” dedi. Bir titreme sert bir rüzgâr gibi bütün vücudunu sarstı. “Ben de. Beni getirdiğiniz için çok teşekkür ederim.”</p>

  <p class="calibre1">“Teşekküre değmez. Yalnız yeşil masalarımdan bundan sonra uzak dur. Lokal sana hayat boyu yasak.” Gemiye benzeyen, fakat alçak olmayan Buick uzaklaştı. Bobby onun sokağın karşı yanındaki bir bahçe girişine saptığını, sonra yokuşun yukarsına doğru yol alıp Carol’un binasının yanından geçtiğini gördü. Buick bir köşeyi dönüp gözden kaybolunca, Bobby başını kaldırıp yıldızlara baktı. Milyarlarcası bir aradaydı ve göğe sanki bir ışık köprüsü saçılmıştı. Ötelerindeki karanlığın içinde sayısız başka yıldızlar dönüp duruyordu.</p>

  <p class="calibre1">Bu bir Kule, diye düşündü. Her şeyi bir arada tutuyor. Onu her ne şekildeyse koruyan Işın’lar var. Bir Kızıl Kral ve Işın’ları yok etmeye çalışan Kırıcı‘lar var… Kırıcı‘lar bunu yapmak istedikleri için değil, Kızıl Kral öyle istediği için.</p>

  <p class="calibre1">Ted öbür Yıkıcı‘ların arasına dönmüş müydü acaba? Bunu merak ediyordu. Dönmüş ve küreğini çekiyor muydu?</p>

  <p class="calibre1">Çocuk kapının önündeki basamakları çıkmaya hazırlanırken, üzgünüm, diye düşündü. Burada Ted’le birlikte oturup ona gazete okuyuşunu anımsıyordu. İki arkadaş bir arada. Sizinle gitmek istedim, ama yapamadım. Sonunda yapamadım.</p>

  <p class="calibre1">Verandaya çıkan basamakların dibinde durup Colony Sokağı‘ndaki Bowser’e kulak verdi. Ama bir şey duyamadı. Köpek uykuya dalmıştı. Bir mucizeydi bu. Bobby hazin bir gülümseyişle basamakları tırmanmaya başladı. Annesi ikinci basamağın gıcırtısını duymuş olmalıydı, Bobby’nin adını seslendi, sonra da koşan ayak sesleri duyuldu. Çocuk verandaya ayak basınca kapı hızla açıldı ve annesi dışarı fırladı.</p>

  <p class="calibre1">Üstünde hâlâ Providence’den döndüğü sırada arkasında olan giysiler vardı. Saçları karmakarışık bukleler ve perçemler halinde yüzünün iki yanına dökülüyordu.</p>

  <p class="calibre1">“Bobby!” diye bağırdı. “Bobby, ah Bobby! Tanrım, sana çok şükür!”</p>

  <p class="calibre1">Oğlunu kucaklayıp dans eder gibi çevirdi, çevirdi. Gözyaşları çocuğun yüzünün bir yanını ıslatmıştı.</p>

  <p class="calibre1">Liz, “Paralarını almak istemedim,” diye geveledi. “Beni arayıp bir çek yollamak için adresimi sordular, ama ben bir yanlışlık olduğunu, kırıldığımı ve fena halde sinirlendiğimi söyledim. Onlara hayır dedim, Bobby, onların parasını istemediğimi söyledim.”</p>

  <p class="calibre1">Bobby, annesinin yalan söylediğini biliyordu. Birisi, üstünde Liz’in adının yazılı olduğu bir zarfı hol kapısının altından içeri itmişti. Bu bir çek değil, üç yüz dolar nakit paraydı. En iyi Kırıcılarının aralarına dönüşü için üç yüz pis dolar. Onlar Liz’den de cimrilerdi.</p>

  <p class="calibre1">“Beni duydun, değil mi? Paralarını istemediğimi söyledim.” Liz şimdi oğlunu kollarının arasında dairelerine taşıyordu. Bobby hemen hemen elli kilo ağırlığında ve annesine göre çok fazla ağırdı, ama Liz buna rağmen onu taşıdı. Annesi bir şeyler gevelerken Bobby birde polisle çekişmek zorunda kalmayacaklarını anladı; annesi onları aramamıştı. Zamanının büyük kısmını burada oturup buruşuk etekliğini çekiştirerek ve oğlunun eve dönmesi için dua ederek geçirmişti. Bobby’yi seviyordu. Bunun fazla yararı yoktu… ama yine de bir şeydi. Bir tuzak olsa bile yine de bir şeydi.</p>

  <p class="calibre1">“O parayı istemediğimi, ona ihtiyacımızın olmadığını, paralarını kendilerine saklamalarını söyledim. Onlara öyle dedim.. “</p>

  <p class="calibre1">Bobby, “İyi etmişsin, anne,” dedi. “İyi etmişsin. Şimdi beni yere bırak.”</p>

  <p class="calibre1">“Neredeydin? İyi misin? Karnın aç mı?”</p>

  <p class="calibre1">Bobby soruları sondan başa doğru yanıtladı. “Evet, karnım aç, ama iyiyim. Bridgeport’a gittim. Bunu getirdim.”</p>

  <p class="calibre1">Çocuk elini pantolon cebine sokarak Bisiklet Fonu parasından kalanları ortaya çıkardı. Bir dolarlarıyla madeni bozuklukları kirli onlar yirmiler ve ellilerle karışıktı. Annesi kanepenin yanındaki sehpanın üstü yağan paralara bakakalmıştı. Sağlam gözü büyüdükçe Bobby onun çukurundan dışarı fırlamasından korkuyordu. Öbür göz mor-siyah şişler içinde gömülü kalmıştı. Liz bu haliyle yeni keşfedilmiş bir defineye ağzının suları akarak bakan iyice hırpalanmış bir korsana benziyordu. Bobby’nin hiç de hoşuna gitmeyen bu görüntü, o geceyle Liz’in on beş yıl sonra öleceği gece arasında gözlerinin önünden asla gitmeyecekti Bununla birlikte, Bobby’nin yeni ve pek de hoş olmayan bir yanı onun bu görünüşünden haz duyuyordu; onu ihtiyar, çirkin ve komik yapmasından, budala olduğu kadar tamahkâr göstermesinden hoşlanıyordu. Bir Jimmy Durante sesiyle, bu benim annem, diye düşündü. İkimiz de onu ele verdik, ama ben karşılığında daha iyi bir ödül aldım, anne, öyle değil mi?</p>

  <p class="calibre1">Liz titrek bir sesle, “Bobby,” diye fısıldadı. Bu haliyle bir korsana benziyor, konuşması The Price is Right adındaki Bill Cullen şovunda kazanan bir yarışmacıyı andırıyordu. “Ne kadar çok para bu, Bobby! Nereden buldun?”</p>

  <p class="calibre1">Bobby, “Ted’in girdiği bahise yapılan ödeme,” dedi.</p>

  <p class="calibre1">“İyi, ama Ted parasını istemeyecek mi?”</p>

  <p class="calibre1">“Artık paraya ihtiyacı olmayacak.”</p>

  <p class="calibre1">Liz berelerinden biri birdenbire acımış gibi yüzünü ekşitti. Sonra paraları toparlamaya, bir yandan da onları değerlerine göre sıralamaya başladı. “Sana o bisikleti alacağım,” dedi. Parmakları panayırdaki deneyimli bir iskambil hokkabazının hızıyla hareket ediyordu. Bobby, iskambil kâğıtlarını karıştırmada kimse annemin eline su dökemez, diye düşündü. Liz devam etti. “Sabahleyin ilk iş olarak. Western Auto açılır açılmaz.”</p>

  <p class="calibre1">Bobby, “Ben bisiklet istemiyorum,” dedi. “Ne bu paradan, ne de senin parandan.”</p>

  <p class="calibre1">Liz, avuçları paralarla dolu haldeyken taş kesildi. Bobby annesinin elektrik hızıyla öfkelendiğini hissetti. “Annene teşekkür yok, değil mi? Zaten bunu beklemem aptallıktı. Allah biliyor ya, babanın tıpatıp kopyasısın!” Kadın parmakları açılmış elini yine geri çekti. Şu farkla . Bobby tokadın geldiğini bu kez biliyordu. Annesi onu son kez gafil avlamıştı.</p>

  <p class="calibre1">Bobby, “Sen bunu nereden bileceksin?” diye sordu. “Onun hakkında o kadar çok yalan söyledin ki gerçeği artık hatırlamıyorsun.”</p>

  <p class="calibre1">Gerçekten de öyleydi. Annesinin içini okumuştu. Orada Randall Garfield’den hemen hemen hiçbir şey yoktu, sadece üstünde adı yazılı bir kutu vardı… Adı ve herhangi biri olabilecek silik bir resim. Liz’in ona acı veren şeyleri sakladığı kutuydu bu. Randy’nin Jo Stafford’un o sarkışını ne kadar sevdiğini hatırlamıyordu, Randy Garfield’in size sırtındaki gömleği dahi verebilecek kadar iyi bir insan olduğunu da hatırlamıyordu. (Bunu hiç bilmiş miydi acaba?) Liz’in kutusunda bu gibi şeylere yer yoktu. Bobby insanın böyle bir kutuya ihtiyaç duymasının çok korkunç bir şey olduğunu düşündü.</p>

  <p class="calibre1">“O bir sarhoşa asla içki ikram etmezdi,” dedi. “Bunu biliyor muydun, anne?”</p>

  <p class="calibre1">“Sen neden söz ediyorsun?”</p>

  <p class="calibre1">“Beni ondan nefret ettiremezsin… Ve de beni o yapamazsın.” Çocuk sağ elini yumruk yapıp onu şakağı hizasına kaldırdı. “Ben babamın hayaleti olmayacağım,” diye devam etti. “Onun ödemediği faturalar, iptal ettirdiği sigorta poliçeleri ve yapmaya çalıştığı floşlar hakkında kendi kendine istediğin kadar yalan söyleyebilirsin, ama onları bana dinletme. Yetti artık.”</p>

  <p class="calibre1">“Bana elini kaldırma, Bobby-O. Bana asla elini kaldırma.”</p>

  <p class="calibre1">Çocuk yanıt olarak yumruk yaptığı öbür elini de kaldırdı. “Haydi, gel. Bana vurmak mı istiyorsun? Karşılığında ben de sana vururum. Ve bu kez bunu hak etmiş olursun. Haydi, hiç durma.”</p>

  <p class="calibre1">Liz tereddüt etti. Bobby annesinin öfkesinin başladığı gibi hızla son bulduğunu, bunun yerini ise korkunç bir karanlığın aldığını hissedebiliyordu. Bu karanlığın içinde korkuyu gördü. Oğlundan, oğlunun canını yakmasından korkuyordu. Bu gece değil, o kirli küçük çocuk yumruklarıyla değil. Ama küçük çocuklar büyürlerdi.</p>

  <p class="calibre1">Peki Bobby annesinden o kadar iyiydi mi ki, Liz’e küçümseyerek bakabiliyordu? Neresi daha iyiydi? O tarife gelmez sesin ona, Ted’i terk edeceği anlamına geldiği halde evine dönmeyi isteyip istemediğini sorusunu kafasının içinde duydu. Bobby, “Evet,” demişti.</p>

  <p class="calibre1">“Bu annenin yanına dönmen anlamına gelecek olsa bile mi?”</p>

  <p class="calibre1">Bobby, “Evet,” demişti. Şimdi onu biraz daha iyi anlıyorsun, değil mi? Cam sormuş, Bobby de bir kez daha evet demişti.</p>

  <p class="calibre1">Liz verandada yaklaşan oğlunun ayak seslerini tanıyınca, kadın önce sevgi ve ferahlama dışında hiçbir duygu duymamıştı. Bu duydukları gerçekti.</p>

  <p class="calibre1">Bobby yumruklarını açtı. Uzandı ve annesinin, hızını kaybetmekle beraber hâlâ tokat atmaya hazır elini yakaladı. El önce karşı koydu, fakat Bobby gerginliğini gidermekte gecikmedi. O eli öptü. Annesinin berelenmiş yüzüne baktı ve elini bir kez daha öptü. Onu o kadar iyi tanıyordu ki, ama aslında tanımak istemiyordu. Kafasındaki pencerenin kapanmasını, sevgiyi yalnız mümkün değil, aynı zamanda gerekli kılan gizliliği istiyordu. Ne kadar az bilirseniz, o kadar çok inanabilirsiniz.</p>

  <p class="calibre1">“İstemediğim sadece bir bisiklet,” dedi. “Tamam mı? Sadece bir bisiklet.”</p>

  <p class="calibre1">Liz, “İstediğin nedir?” diye sordu. Sesi kararsız ve küskündü. “Benden ne istiyorsun, Bobby?”</p>

  <p class="calibre1">Çocuk, “Gözlemeler,” dedi. “Çok çok gözleme.” Gülümsemeye çalıştı. “Karnım o kadar aç ki.”</p>

  <p class="calibre1">Liz ikisi için yeterli sayıda gözleme yaptı, böylece mutfak masasında karşı karşıya oturarak gece yarısı kahvaltı ettiler. Saat artık bire yaklaşırken, Bobby bulaşıklara yardım etmekte ısrar etti. “Niçin olmasın?” dedi. Ertesi gün okul yoktu, istediği kadar geç kalkabilirdi.</p>

  <p class="calibre1">Liz lavabodaki suyu akıtıp son çatal bıçaklarını kaldırdığı sırada Colony Sokağı‘nda Bowser havlamaya başladı. Karanlığın içindeki vu-uf-vuuf -vuuflarıyla yeni bir günü başlatıyordu. Bobby annesiyle göz göze geldi, işlerin yolunda olduğunun bilinciyle gülmeye başladılar.</p>

  <p class="calibre1">Bobby yatağında önce alışık olduğu şekilde, topuklarını şiltenin alt uçlarına uzatarak yattı, ama eski usulle rahat edemedi. Kendini korunmasız hissediyordu, yani bir çocuğu avlamak isteyen biri dolabının içinden fırlayıp tek pençe darbesiyle karnını boydan boya yarabilirdi.</p>

  <p class="calibre1">Yan yattı. Ted’in şimdi nerede olduğunu merak ediyordu. Ted olabilecek bir şeye dokunmak ister gibi elini uzattı, ama hiçbir şey yoktu. Aynı daha önce Narragansett Caddesi’nde bir şey olmayışı gibi.</p>

  <p class="calibre1">Bobby, Ted için ağlayabilmek istiyordu, ama ağlayamadı. Henüz değil.</p>

  <p class="calibre1">Dışardan, kent meydanındaki saatin bir düş gibi karanlığı yaran sesi geldi. Bir tek bong. Bobby masasındaki Big Ben’e bakınca biri gösterdiğini gördü. Bu iyiydi.</p>

  <p class="calibre1">Bobby, “Gittiler,” dedi. “Alçak adamlar gittiler.”</p>

  <p class="calibre1">Ama yine dizlerini göğsüne çekerek yan yattı. Her türlü tehlikeye açık olarak sırtüstü yattığı geceler sona ermişti.</p>
</body>
</html>
