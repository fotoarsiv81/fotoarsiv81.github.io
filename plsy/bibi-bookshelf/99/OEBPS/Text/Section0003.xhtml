<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h3 class="calibre7">II. TED HAKKINDA. KİTAPLAR TULUMBA GİBİDİR. BUNU DÜŞÜNME BİLE. SULLY BİR ÖDÜL KAZANIYOR. BOBBY BİR İŞ BULUYOR. ALÇAK ADAMLARIN İŞARETLERİ.</h3>

  <p class="calibre1">Bundan sonraki birkaç hafta boyunca hava ısınmaya yüz tutarken Liz işten dönüşünde Ted’i genellikle kapının önünde sigara içerken görüyordu. Bazen yalnız oluyordu, bazen de Bobby onun yanında oturuyor, kitaplardan söz ediyordu. Bazen Carol’la Sully-John da orada oluyor, üç çocuk çimlerin üstünde top oynarken Ted de sigara içiyor ve onların paslaşmalarını seyrediyordu. Arada bir başka çocuklar da geliyordu. Örneğin, balsa tahtasından planörüyle Denny Rivers, sürekli şekilde trotinetini süren bir bacağı gelişmemiş yarı kaçık Francis Utterson, Carol’dan Yvonne’lara gidip bebeklerle oynamayı ya da hemşirelik oyunu oynamayı isteyip istemediğini sormaya gelen Angela Avery ile Yvonne Loving. Ama orada olanlar çoğunlukla Bobby’nin yakın arkadaşları S-J ve Carol’du. Bütün çocuklar Bay Brautigan’a Ted diyorlardı, fakat Bobby, annesi yanlarındayken adama Bay Brautigan demelerinin daha iyi olacağını söyleyince Ted buna razı oldu.</p>

  <p class="calibre1">Annesine gelince, kadıncağız Brautigan’ı bir türlü heceleyemiyordu. Ağzından çıkan isim her zaman Brattigan oluyordu. Kasten böyle söylüyor da olabilirdi, ama annesinin Ted hakkındaki düşüncesi Bobby’yi biraz rahatlatmaya başlamıştı. Liz’in Ted hakkındaki duygularının ikinci sınıftaki öğretmeni Bayan Evers’e karşı hissettiklerine benzemesinden korkmuştu. Annesi Bayan Evers’den ilk bakışta hoşlanmamış, Bobby’nin akıl erdiremediği bir sebep yüzünden ondan adeta nefret etmiş, yıl boyunca kadıncağız hakkında bir tek olumlu söz sarf etmemişti; Bayan Evers rüküş giyiniyordu, Bayan Evers saçlarını boyuyordu, Bayan Evers fazla makyaj yapıyordu, çocukları çimdikleyecek ve itekleyecek türden bir kadına benzediğinden Bayan Evers ufacık bir fiske dahi vurursa Bobby bunu hemen annesine söylemeliydi. Bütün bunlar ise, Bayan Evers’in Liz’e Bobby’nin bütün derslerinde başarılı olduğunu söylediği bir tek okul aile toplantısının sonucuydu. O yıl dört okul aile toplantısı daha olmuş, Bobby’nin annesi ise hepsini atlatmak için bahaneler yaratmıştı.</p>

  <p class="calibre1">Liz’in insanlar hakkındaki karısı pek çabuk katılaşıyordu, kafasının içindeki görüntünüzün altına bir kere KÖTÜ sözcüğünü yazdı mı, bunu değiştirmek imkânsız olurdu. Bayan Evers altı çocuğu alevler içindeki bir okul otobüsünden kurtarmış bile olsa, Liz Garfield dudaklarını büzüp patlak gözlü ineğe mutlaka iki haftalık süt borçları olduğunu ileri sürerdi.</p>

  <p class="calibre1">Ted genç kadına nazik davranmaya çalışıyor, ama ona asla yağcılık etmiyordu. Oysa Bobby insanların annesine yağ çektiklerini çok iyi biliyordu, bunu bazen kendisi de yapardı. Bazen bunun yararlarını da görürdü, ama bir yere kadar. Ted ile Bobby’nin annesi bir keresinde Dodgers’lerin bir.veda dahi etmeden ülkenin öbür ucuna göç etmelerinin ne kadar kötü olduğu hakkında on dakikaya yakın bir süre gevezelik etmişlerdi, ne var ki, ikisinin de Ebbets Field Dodger’in hayranları olması dahi aralarında bir dostluk doğurmamıştı. Onlar hiçbir zaman dost olamayacaklardı. Bobby’nin annesi Bay Brautigan’dan Bayan Evers’te olduğu gibi nefret etmiyordu, ama aralarında yine de yolunda gitmeyen bir şey vardı. Bobby bunun ne olduğunu bildiğini düşünüyordu. Her şeyi yeni kiracının eve taşındığı sabah annesinin gözlerinde görmüştü. Liz o adama güven duymuyordu.</p>

  <p class="calibre1">Carol Gerber de Liz’le aynı görüşü paylaşıyordu. Bir akşam Bobby ve SJ ile Asher Caddesi’ne doğru yokuşu tırmandıkları sırada, “Bazen bir şeyden kaçıyormuş gibime geliyor,” demişti.</p>

  <p class="calibre1">Yaklaşık bir saat kadar top oynamışlar, arada Ted’le de konuşmuşlardı, şimdi de dondurma almak için Moon’un dükkânına doğru yol alıyorlardı. S-J’nin otuz cent’i vardı ve arkadaşlarına ikramda bulunacaktı. Yoyosu da yanındaydı. Onu arka cebinden çıkarmakta gecikmedi. Çok geçmeden sopayı kaldırıp indiriyor, etrafında döndürüyordu, vap-vap-vap.</p>

  <p class="calibre1">“Bir şeyden mi kaçıyor? Şaka mı ediyorsun?” Bu fikir Bobby’yi şaşırtmıştı. Ancak, Carol insanları iyi tanıyordu. Bobby’nin annesi bile bunu fark etmişti. Bir gece, “Bu kız pek güzel değil, ama çok az şey dikkatinden kaçıyor, demişti.</p>

  <p class="calibre1">Sully-John birden yoyosunu kolunun altına sıkıştırdı, yere diz çöktü, gözle görülmeyen bir makineliyi ateşledi ve bu arada oyunu için gerekli olan makineli tüfek takırtısını da taklit etmekte gecikmedi. “Beni asla canlı yakalayamayacaksın, aynasız! Gebert onları, Muggsy! Kimse Rico’nun elinden kurtulamaz! Aah, beni vurdular!” S-J göğsünü tutup, kendi etrafında döndü ve Bayan Conlan’ın çimenlerinin üstüne boylu boyunca uzandı.</p>

  <p class="calibre1">Yetmiş beş yaşlarında huysuz bir kocakarı olan Bayan Conlan, “Hey çocuk! Defol oradan! Çiçeklerimi ezeceksin!” diye bağırdı.</p>

  <p class="calibre1">Oysa Sully-John’un düştüğü yerin üç metre uzağında bile bir tek çiçek tarhı yoktu. Ama hemen ayağa fırladı. “Üzgünüm, Bayan Conlan.”</p>

  <p class="calibre1">Yaşlı kadın sert bir el hareketiyle çocuğun özürünü def etti ve uzaklaşırlarken tek kelime söylemeden arkalarından baktı.</p>

  <p class="calibre1">Bobby, Carol’a, “Ted hakkında söylediklerinde ciddi değildin, değil mi?” diye sordu.</p>

  <p class="calibre1">“Hayır,” dedi kız. “Sanmıyorum. Ama sokağı dikizlerken hiç ona dikkat ettin mi?”</p>

  <p class="calibre1">“Evet. Sanki gözleriyle birini arıyor, değil mi?”</p>

  <p class="calibre1">Sully-John yine yoyosuyla oynamaya başlamıştı. Kırmızı lastik top çok geçmeden yine ileri geri gitmeye başladı. Sully sadece iki Brigitte Bardot filminin gösterime girdiği Asher Empire’ın yanından geçerlerken oyununa ara verdi. Afişte, YALNIZ YETİŞKİNLER, SÜRÜCÜ BELGESİ veya NÜFUS CÜZDANI GEREKLİ, İSTİSNA KABUL EDİLMEZ deniyordu. Filmlerden biri yeniydi; öbürü ise müzmin bir öksürük gibi ikide bir Empire’a gelen Ve Allah Kadını Yarattı idi. Afişlerdeki Brigitte’in üstünde bir havlu ve tatlı gülümseyişinden başka bir şey yoktu.</p>

  <p class="calibre1">Carol, “Annem onun çöpten farksız olduğunu söylüyor,” dedi.</p>

  <p class="calibre1">S-J, “Eğer o çöpse ben de çöpçü olmak isterim,” dedi ve Groucho gibi kaşlarını kıpır kıpır oynattı.</p>

  <p class="calibre1">Bobby, Carol’a döndü. “Sence o sıradan biri mi?”</p>

  <p class="calibre1">“Bunun nasıl bir şey olduğunu bilmiyorum bile.”</p>

  <p class="calibre1">Tentenin altından geçerlerken Bayan Godlow (mahallenin çocukları ona Bayan Godzilla diyorlardı) bilet gişesinin camının arkasından onları şüpheyle süzdü. Carol omzunun üzerinden Brigitte Bardot ile havlusuna baktı. Yüzündeki anlamı isimlendirmek zordu. Merak mıydı acaba? Bobby bundan emin değildi. “Ama güzel, değil mi?” dedi.</p>

  <p class="calibre1">“Sanırım.”</p>

  <p class="calibre1">“Üstünde yalnız bir havlu olunca insanların sana bakmalarına katlanmak için cesur olmalı. Yani, ben öyle düşünüyorum.”</p>

  <p class="calibre1">Sully-John, artık arkalarında kaldığına göre la femme Brigitte’le ilgilenmiyordu. “Ted nereden geldi dersin, Bobby?” diye sordu.</p>

  <p class="calibre1">“Bilmiyorum. Geçmişinden hiç söz etmiyor.”</p>

  <p class="calibre1">Sully-John, beklediği yanıt sanki buymuş gibi başını salladı ve yo-yosuyla tekrar oynamaya başladı. Yukarı ve aşağı, kendi etrafında, vap-vap-vap.</p>

  <p class="calibre1">Mayıs ayı gelince Bobby’nin düşünceleri yaz tatiline yöneldi. Sully’nin ‘Büyük Tat’ dediği şeyden daha güzel hiçbir şey yoktu dünyada. Arkadaşlarıyla gerek Broad Sokağı‘nda, gerekse parkın öbür yanındaki Sterling House’da uzun saatler oyalanıyorlardı. Sterling House’da yazın yapılacak pek çok şey vardı; beysbol oynanıyor, haftada bir de West Haven’de Patagonia Plajı‘na gidiliyordu. Bobby’nin ayrıca kendine ayıracak bol bol vakti olacaktı. Örneğin, artık daha çok okuyabilecekti, ama bu boş zamanında asıl yarım günlük bir iş bulmak istiyordu. Üstünde BİSİKLET FONU yazılı bir kavanozda yedi dolardan biraz fazla parası vardı; yedi dolar bir başlangıç olsa da kayda değer bir başlangıç değildi. Bu gidişle o bisikletle okula gidene kadar Nixon iki yıldır Başkan olacaktı.</p>

  <p class="calibre1">Tatilin yaklaştığı günlerin birinde Ted ona karton kapaklı bir kitap verdi. “Bazı kitapların hem iyi bir öyküleri olduğunu, hem de güzel yazıldıklarını söylediğimi hatırlıyorsun, değil mi?” diye sordu. “Bu, işte onlardan biri, yeni arkadaşının gecikmiş doğum günü armağanı. Yani, beni arkadaşlığa kabul edersen.”</p>

  <p class="calibre1">“Arkadaşımsınız tabii. Teşekkür ederim!” diyen Bobby çok istekli olmasına rağmen kitabı biraz çekinerek aldı. Parlak renkli, gösterişli kapakları ve seks çağrışımlı yemlik cümleleri olan karton kapaklı kitaplara alışıktı. (“Kaldırıma çarptı… Ve daha da derine battı!”) Bu kitapta her ikisi de yoktu. Halka olmuş bir grup erkek çocuğu kapağın bir köşesinde belli belirsiz göze çarpıyordu. Kitabın adı Sineklerin Tanrısı idi. Başlığın yukarsında yemlik bir cümle yoktu, hatta, “Hayatınız boyunca unutmayacağınız bir öykü,” bile denilmiyordu. Özetle, okuyucuyu davet etmeyen ürkütücü görünüşü, kapağın altındaki öykünün ağır bir şey olacağını ima ediyordu. Okul ödevlerinin bir parçası oldukları sürece ağır kitaplara karşı değildi Bobby. Ama zevk için okunacaksa bu tür öykülerin kolay olması gerektiğini düşünüyordu, yani yazarın gözlerinizi bir sağa, bir sola kaydırmak dışında her şeyi yapması gerekirdi. Aksi halde, zevk bu işin neresindeydi?</p>

  <p class="calibre1">Çocuk, kitabı çevirmeye yeltendi. Ama Ted elini onun elinin üstüne koyarak onu durdurdu. “Yapma,” dedi. “Hatırım için yapma.”</p>

  <p class="calibre1">Bobby yaşlı adama bir şey anlamamış gibi baktı.</p>

  <p class="calibre1">“Kitaba keşfedilmemiş bir ülkeye yaklaşır gibi yaklaşmalısın. Haritasız gel. Onu keşfet ve kendi haritanı çiz.” “Ya onu sevmezsem?”</p>

  <p class="calibre1">Ted omuzlarını silkti. “O zaman bitirmezsin. Bir kitap bir tulumba gibidir. Önce sen ona vermezsen o da sana bir şey vermez. Bir tulumbanın silindirine kendi suyundan döküp onu kullanıma hazırlarsın, kolunu kendi kuvvetinle çalıştırırsın. Bunu yaparsın, çünkü daha fazlasını almayı beklersin. Kabul mu?”</p>

  <p class="calibre1">Bobby onayladı.</p>

  <p class="calibre1">“Hiçbir şey akmazsa bir su tulumbasını ne kadar zamanda kullanıma hazırlar ve kolunu çalıştırırsınız?” “Herhalde çok uzun zaman değil.”</p>

  <p class="calibre1">“Bu kitap en az iki yüz sayfadır. İlk yüzde onu okursun, bu yirmi sayfa eder. Matematiğinin okuman düzeyinde olmadığını biliyorum. O zaman kitabı beğenmediğini fark edersen, aldığından fazlasını vermiyorsa onu bir kenara bırakırsın.”</p>

  <p class="calibre1">Bobby, “Keşke okulda da aynı şeyi yapsalar,” dedi. Ezberlemeleri gereken Ralph Waldo Emerson’un bir şiirini düşünüyordu. “Selin üzerinden aştığı kaba saba köprüde,” diye başlıyordu. S-J şaire Ralph Waldo Emerslop diyordu.</p>

  <p class="calibre1">“Okul farklı.” Ted’in mutfak masasının başında oturmuşlar, bulundukları yerden çiçekler içindeki arka bahçeyi görüyorlardı. Bir sonraki sokak olan Colony’de Bayan O’Hara’nın köpeği Browser ılıman ilkbahar havasını uuf-uuf-uuf’arıyla dolduruyordu. Ted bir Chesterfield içiyordu. “Okul dedin de aklıma geldi,” dedi. “Bu kitabı oraya götürme. İçinde öğretmeninin okumanı istemeyebileceği şeyler var. Bu yüzden bir arbede çıkabilir.”</p>

  <p class="calibre1">“O da ne oluyor?”</p>

  <p class="calibre1">“Patırtı. Ve okulda başın derde girerse evde de girecek demektir. Bunu benim söylememe gerek yok sanırım. Annen ise…” Adamın sigara tutan elinin yaptığı hareketin anlamını Bobby hemen anladı. Annen bana güvenmiyordu bu.</p>

  <p class="calibre1">Bobby, Carol’un Ted’in belki de bir şeyden kaçtığını, annesinin de Carol’un pek çok şeyi dikkatinden kaçırmadığını söylediğini anımsadı.</p>

  <p class="calibre1">“Bu kitapta başımı derde sokabilecek ne var?” diye sordu. Sineklerin Tanrısı‘na yepyeni bir ilgiyle bakıyordu. Ted dudak büktü. “Fazla önemsenecek bir şey yok.” Sigarasını teneke bir tablanın içinde ezdi, küçük buzdolabının başına gitti ve içinden iki şişe gazoz çıkardı. Bira ya da şarap yoktu dolapta, sadece gazozla cam bir şişenin içinde krema vardı. “Sadece ağaçları gören, ormanı ise hiçbir zaman göremeyen bir erişkin tipi vardır. Kitabın ilk yirmi sayfasını oku, Bobby. Bir daha geriye bakmayacaksın. Bunu sana garanti edebilirim.”</p>

  <p class="calibre1">Ted gazoz şişelerini masanın üstüne bıraktı ve bir açacakla kapakları açtı. Sonra kendi şişesini kaldırarak Bobby’ninkiyle tokuşturdu. “Adadaki yeni dostlarına içelim,” dedi.</p>

  <p class="calibre1">“Hangi ada bu?”</p>

  <p class="calibre1">Ted Brautigan gülümsedi ve buruşuk bir pakedin içindeki sonuncu sigarayı çekti. “Bunu keşfedeceksin,” dedi. Bobby bunu keşfetti artık. Sineklerin Tanrısı‘nın müthiş bir kitap, belki de şimdiye kadar okuduklarının en iyisi olduğunu keşfetmek için yirmi sayfa bile okuması gerekmedi. On sayfa okuduktan sonra büyülenmişti; yirmi sayfa sonra artık kitaba tutsak olmuştu. Ralph’la, Jack’le, Piggy ile ve küçüklerle birlikte o da adada yaşıyor, paraşütüne dolanıp kalmış çürümekte olan bir pilot olduğu anlaşılacak Canavar’ın korkusuyla titriyordu. Zararsız bir grup okul çocuğunun vahşileşmesini, sonunda da aralarında bir noktaya kadar insan kalmış olan biricik arkadaşlarını avlamaya girişmelerini önce üzülerek, sonra da dehşetle okudu.</p>

  <p class="calibre1">Kitabı, okulun tatile girmesinden bir hafta önceki cumartesi günü bitirdi. Öğle vakti olup da Bobby hâlâ odasından çıkmayınca annesi merak etti. Öyle ya, ne arkadaşları oynamak için gelmiş, ne Bobby cumartesi sabahının çizgi filmlerini seyretmiş, ne de on ile on bir arasının melodilerini dinlemişti. Annesi sonunda onu odasında aramaya geldi, kitabı bırakıp yataktan kalkmasını ve parka gitmesini söyledi.</p>

  <p class="calibre1">Liz, “Sully nerede?” diye sordu.</p>

  <p class="calibre1">“Dalhouse Square’de. Orada bir okul bandosu konseri var.” Bobby kapı aralığında duran annesine ve etrafındaki sıradan şeylere şaşkın gözlerle bakıyordu. Öykünün dünyası onun için o kadar canlı ve gerçek olmuştu ki, gerçek dünya şimdi ona sahte ve ölü gözüküyordu.</p>

  <p class="calibre1">“Ya kız arkadaşın nerede? Niçin onu alıp parka gitmiyorsun?”</p>

  <p class="calibre1">“Carol benim kız arkadaşım değil, anne.”</p>

  <p class="calibre1">“Her ne olursa olsun, ikinizin kaçıp evleneceğinizi söylemek istemedim ki, Bobby.”</p>

  <p class="calibre1">“O ve birkaç kız daha geceyi Angie’nin evinde geçirdiler. Carol, bir arkadaşlarının evinde geceledikleri zaman bütün geceyi ayakta geçirip eğlendiklerini söylüyor. Şimdi yatakta olduklarına ya da öğle yemeği niyetine kahvaltı ettiklerine bahse girerim.”</p>

  <p class="calibre1">“Öyleyse kendi başına parka git. Beni sinirlendiriyorsun. Cumartesi sabahı televizyon çalışmadığı zaman bana ölmüşsün gibi geliyor.” Liz, oğlunun odasına girdi ve kitabı çocuğun ellerinin arasından çekti. Bobby onun sayfaları çevirmesini, rasgele paragraflar okumasını çaresizlik içinde seyrediyordu. Çocukların, kılıçlarını yaban domuzunun kabaetine (şu farkla ki İngiliz oldukları için Bobby’ye daha da çirkin gelen “makat” diyorlardı) sokmasından söz ettikleri kısmı fark ederse ne yapardı? İşte onu bilemiyordu. Bütün hayatı boyunca birlikte yaşamışlardı, hayatının en büyük kısmında yalnız ikisi baş başa kalmışlardı, öyle olduğu halde çocuk, annesinin herhangi bir durumda nasıl tepki vereceğini öngöremiyordu.</p>

  <p class="calibre1">“Bu Brattigan’ın sana verdiği kitap mı?” diye sordu “Evet.”</p>

  <p class="calibre1">“Doğum günü armağanı olarak mı verdi?”</p>

  <p class="calibre1">“Evet.”</p>

  <p class="calibre1">“Konu neymiş?”</p>

  <p class="calibre1">“Birkaç çocuk ıssız bir adaya düşüyorlar. Gemileri batıyor. Sanırım, olay III. Dünya Savaşı sonrasında geçiyor. Kitabın yazarı açık seçik belirtmiyor.”</p>

  <p class="calibre1">“Demek bilim kurgu.”</p>

  <p class="calibre1">“Evet.” Bobby hâlâ biraz sersem gibiydi. Sineklerin Tanrısı‘yla Güneşin Etrafındaki Çember’in arasında dağlar kadar fark olduğunu düşünüyordu. Ne var ki, annesi bilim kurgudan nefret ettiği için kitabı karıştırmasına ve bunun potansiyel tehlikesine olsa olsa bu son verebilirdi.</p>

  <p class="calibre1">Liz kitabı oğluna geri verdi ve pencerenin yanına yürüdü. “Bobby?” Kadın oğluna bakmıyordu, daha doğrusu önce bakmamıştı. Üstünde eski bir gömlekle cumartesilere mahsus pantolonu vardı. Parlak öğle güneşi gömleği şeffaflaştırdığından çocuk, annesinin hiç yemek yemiyormuş gibi ne kadar sıska olduğunu ilk kez gördü. “Ne var, anne?” diye sordu.</p>

  <p class="calibre1">“Bay Brattigan sana başka armağanlar da verdi mi?”</p>

  <p class="calibre1">“Onun adı Brautigan, anne.”</p>

  <p class="calibre1">Kadın camdaki yansımasına… ya da belki oğlunun yansımasına kaşlarını çatarak bakıyordu. “Benim sözlerimi düzeltme; Bobby. Verdi mi?”</p>

  <p class="calibre1">Bobby şöyle bir düşündü. Bir iki kez zencefilli gazoz, bazen bir ton balıklı sandviç, Sully’nin annesinin çalıştığı fırından bir çörek, ama armağan yok. Yalnız, Bobby’nin şimdiye kadar aldığı en güzel armağanlardan biri olan kitap. Çocuk omuzlarını silkti. “Yok canım, niçin versin ki?”</p>

  <p class="calibre1">“Bilmiyorum. Zaten daha yeni tanıdığın bir adamın sana niçin bir doğum günü armağanı verdiğini de bilemem.” Liz, kollarını sivri uçlu küçük göğüslerinin altında kavuşturdu ve Bobby’nin penceresinden dışarı bakmayı sürdürdü. “Bana Hartford’da bir hükümet işinde çalıştığını, ama şimdi emekli olduğunu söyledi.</p>

  <p class="calibre1">Sana da aynı şeyi mi söyledi?”</p>

  <p class="calibre1">“Onun gibi bir şey.” Aslını söylemek gerekirse Ted, Bobby’ye çalışma hayatı hakkında hiçbir şey açıklamamış, sormak ise Bobby’nin aklına bile gelmemişti.</p>

  <p class="calibre1">“Nasıl bir hükümet işinde çalışmış? Bölümü neymiş? Sağlık ve sosyal yardım mı? Ulaştırma mı? Gelirler kontrolörünün ofisi mi?”</p>

  <p class="calibre1">Bobby bu soruların hepsine “hayır” der gibi başını salladı. Gelirler Kontrolörü de neydi?</p>

  <p class="calibre1">Liz, “Eğitimle ilgili bir şey olduğuna bahse girerim,” dedi düşünceli bir tavırla. “Öğretmenlik yapmış biri gibi konuşuyor. Öyle değil mi?”</p>

  <p class="calibre1">“Evet öyle.”</p>

  <p class="calibre1">“Hobileri var mı?”</p>

  <p class="calibre1">“Bilmiyorum.” Okuma merakı vardı tabii. Annesinin o hoşlanmadığı torbaların ikisi karton kapaklı kitaplarla doluydu. Bunların çoğu ise çok ağır eserler izlenimi uyandırıyordu.</p>

  <p class="calibre1">Bobby’nin yeni adamın uğraşları hakkında bir şey bilmeyişi her nedense annesini rahatlatmıştı. Omuzlarını silkti. Tekrar konuştuğu zaman Bobby’den çok, kendi kendisiyle konuşur gibiydi. “Armağanı sadece bir kitap. Üstelik ciltsiz bir kitap.”</p>

  <p class="calibre1">“Bana bir iş bulacağını söyledi, ama şimdiye kadar arkası gelmedi.”</p>

  <p class="calibre1">Liz hızla döndü. “Sana bir iş önerirse ya da herhangi bir görev verirse bunu önce benimle konuşacaksın. Anlaşıldı mı?”</p>

  <p class="calibre1">“Tabii ki.” Annesinin heyecanı Bobby’yi şaşırtmış, biraz da rahatsız etmişti.</p>

  <p class="calibre1">“Söz mü?”</p>

  <p class="calibre1">“Söz.”</p>

  <p class="calibre1">“Yemin et, Bobby.”</p>

  <p class="calibre1">Çocuk ellerini kalbinin üstünde kavuşturdu ve, “Tanrı adına anneme söz veriyorum,” dedi.</p>

  <p class="calibre1">Bu yemin edildikten sonra çoğunlukla mesele kapanırdı, ama Liz bu kez tatmin olmuş görünmedi.</p>

  <p class="calibre1">“Sana hiç… Demek istediğim seninle hiç…” Kadın arkasını getirmeyerek sustu. Hiç âdeti olmadığı halde sıkılmış gibi davranıyordu. Çocuklar da Bayan Bramwell kendilerini bir cümledeki isimler veya fiilleri ayırmaları için kara tahtaya yollayıp da bilemedikleri zaman bazen böyle görünürlerdi.</p>

  <p class="calibre1">“Bana ne yaptı demek istiyorsun, anne?”</p>

  <p class="calibre1">Liz sert sert, “Neyse, boş ver!” dedi. “Haydi çık git, Bobby. Parka ya da Sterling House’a git. Sana bakmaktan yoruldum.”</p>

  <p class="calibre1">Bobby, öyleyse niçin odama girdin, diye düşündü, (ama tabii ki söylemedi) Canını sıkacak bir şey yapmıyordum ki, anne. Seni rahatsız etmiyordum ki.</p>

  <p class="calibre1">Bobby, Sineklerin Tanrısı‘nı arka cebine soktu ve kapıya yöneldi. Oraya varınca dönüp baktı. Annesi hâlâ pencerenin yanındaydı, ama yine onu gözetliyordu. Bobby böyle anlarda annesinin yüzünde asla bir sevgi belirtisi göremiyordu, olsa olsa bir tür düşünce, bazen de (ama her zaman değil) sempatik bir anlam görebiliyordu.</p>

  <p class="calibre1">“Anne?” Çocuk annesinden elli cent istemeyi düşünüyordu. Bu parayla Colony’nin Kafeteryasında bir gazozla iki sosis satın alabilirdi. Kızartılmış çöreklerin içindeki ve yanındaki patates cipsleri ve hıyar turşusu dilimleriyle verilen Colony’nin sosislerini seviyordu.</p>

  <p class="calibre1">Liz dudaklarını büzünce çocuk sosis gününde olmadığını anladı. “Hiç isteme, Bobby. Aklına bile getirme.” Aklına bile getirme, Liz’in dilinden düşmeyen deyişlerdendi. “Bu hafta ödemem gereken bir sürü fatura var, onun için o dolar işaretlerini gözlerinden uzaklaştır.”</p>

  <p class="calibre1">Mesele, aslında Liz’in ödemesi gereken bir sürü fatura olmamasıydı. Bobby elektrik faturasıyla ev kirası çekini geçen çarşamba günü üstünde Bay Monteleone yazılı zarfta görmüştü. Ve okul döneminin başı değil, sonu olduğu için Liz onun yakında giysilere ihtiyacı olacağını da iddia edemezdi. Bobby son günlerde annesinden sadece Sterling House’un üç aylık taksitleri için beş dolar istemişti; bu paranın yüzmeyle Kurtlar ve Aslanlar Beysbolü artı sigortayı kapsadığını bildiği halde Liz buna bile itiraz etmişti. Karşısındaki annesi değil de başka biri olsaydı, Bobby bunu ucuzluk derecesinde pintice bir davranış olarak nitelendirirdi. Ama ona bunu söyleyemezdi; Liz’e paradan söz açıldı mı bunun tartışmayla bitmesi kaçınılmazdı; hele para konusundaki görüşlerinin en küçük bir ayrıntısına itiraz etmek isteri krizi geçirmesine yol açardı. Böyle olduğu zamanlar Liz ürkütücü oluyordu.</p>

  <p class="calibre1">Bobby gülümsedi. “Peki, öyle olsun, anne.”</p>

  <p class="calibre1">Liz de karşılığında gülümseyerek üzerinde BİSİKLET FONU yazılı kavanozu çenesiyle gösterdi. “Oradan bir miktar ödünç alsana. Kendini biraz şımart. Korkma, kimseye bir şey söylemem. Aldığını sonra yerine koyarsın.”</p>

  <p class="calibre1">Bobby hâlâ gülümsüyordu, ama büyük bir çaba harcayarak. Annesi nasıl da rahat konuşuyordu. Colony’de iki sosisli sandviçle belki bir tart satın alabilmek için ona elektrik ya da telefon parasının veya sözüm ona “iş elbiseleri” için ayırdığı paranın birazını ödünç almasını önerecek olsa ne kadar kızacağını aklına bile getiremiyordu. Bobby kimseye bir şey söylemeyeceğini, parayı daha sonra yerine koyabileceğini söylese bile suratına tokadı yiyeceği kuşkusuzdu.</p>

  <p class="calibre1">Commonwealth Park’a varana kadar çocuğun içerleme duyguları hafiflemiş, ucuz kelimesi aklından çıkmıştı. Güzel bir gündü, onun da bitirilecek olağandışı bir kitabı vardı. Böyle bir durumda içerleme duygusuna nasıl yenik düşerdiniz? Kuytu bir köşede bir bank buldu ve Sineklerin Tanrısı‘nı açtı. Kitabı hemen bugün bitirmek, ne olup bittiğini öğrenmek zorundaydı.</p>

  <p class="calibre1">Son kırk sayfa bir saatini aldı ve o bu süre içinde etrafındaki her şeyden tamamen koptu. Sonunda kapağı kapadığında kucağının küçük beyaz çiçeklerle dolduğunu gördü. Saçları da onlarla doluydu; hiç fark etmeden bir elma baharı fırtınasının içinde oturup kalmıştı.</p>

  <p class="calibre1">Bobby eliyle yaprakları yere süpürürken bir yandan da etrafındaki her şeyden habersiz görünüyordu. Çocuklar salıncakta sallanıyor, bir direğin ucuna iple bağlı topa vuruyor, onu savurup duruyorlardı. Gülüyor, birbirlerini kovalıyor, otların arasında yuvarlanıyorlardı. Bunlar gibi çocuklar, çürümekte olan bir domuz kafasına çırılçıplak bir durumda tapınabilirler miydi acaba? Bu gibi fikirleri, çocuk sevmeyen (ki Bobby’nin bildiği kadarıyla öyleleri çoktu) bir yetişkinin uydurmaları olarak düşünmek kolaydı, ama Bobby sonra kum bahçesine baktı. Küçük bir çocuk orada oturmuş, insanın yüreğini paralarcasına hıçkırıyor, yaşça daha büyük başka bir çocuk ise arkadaşından zorla kopardığı bir Tonka kamyonuyla kayıtsızca oynuyordu.</p>

  <p class="calibre1">Kitap mutlu bir sonla noktalanıyor muydu? Bir ay önce ne kadar çılgınca görünse de, Bobby şimdi bundan pek emin değildi. Sonunun iyi veya kötü, mutlu ya da hazin olduğundan emin olamadığı bir kitabı hayatı boyunca hiç okumamıştı. Ama Ted bunu mutlaka biliyordu. Ted’e soracaktı.</p>

  <p class="calibre1">Sully on beş dakika sonra hoplaya zıplaya parka girip onu gördüğünde Bobby hâlâ aynı bankta oturuyordu. Sully, “Hey!” diye bağırdı. “Evine uğradım, annen de senin burada ya da belki Sterling House’da olduğunu söyledi. Sonunda kitabını bitirebildin mi?”</p>

  <p class="calibre1">“Evet.”</p>

  <p class="calibre1">“İyi miydi?”</p>

  <p class="calibre1">“Evet.”</p>

  <p class="calibre1">S-J başını salladı. “Gerçekten sevdiğim bir kitap okumadım hiç, ama sanırım, sana inanabilirim.</p>

  <p class="calibre1">“Konser nasıldı?”</p>

  <p class="calibre1">Sully omuzlarını silkti. “Herkes gidene kadar ıslık çaldık, onun için de bizim için iyiydi denebilir. Winiwinaia Kampı‘ndaki haftayı kim kazandı dersin?” Winnie Kampı YMCA’nın, Storr’ların kuzeyindeki ormanlarda George Gölü‘nün kıyısındaki kızlar kampıydı. HAK -yani Harwich Aktiviteleri Komitesi, her yıl kurayla orada bir hafta armağan ediyordu.</p>

  <p class="calibre1">Bobby içinde bir kıskançlık kıpırtısı hissetti. “Deme.”</p>

  <p class="calibre1">Sully-John sırıttı. “Evet, dostum! Şapkanın içinde en az yetmiş isim vardı, dazlak kafalı moruk Bay Coughlin de şapkanın içinden çeke çeke John L. Sullivan, Junior, Broad Sokağı 93 numarayı çekti. Annem neredeyse donuna yapıyordu.”</p>

  <p class="calibre1">“Ne zaman gidiyorsun?”</p>

  <p class="calibre1">“Okul kapandıktan iki hafta sonra. Annem de Wisconsin’de ninemle dedemi görmeye gidebilmek için fırın sahibinden aynı tarihlerde bir haftalık izin almaya çalışacak. Büyük Gri Köpekle gidecek.” Büyük Tat yaz tatili,</p>

  <p class="calibre1">Şu Büyük Ed Sullivan’lı pazar gecesi, Büyük Gri Köpek de kuşkusuz bir Greyhound otobüsüydü. Yerel otogar Asher Empire’la Colony Aşevi’nin yukarsındaki sokaktaydı.</p>

  <p class="calibre1">“Sen de annenle Wisconsin’e gitmek istemez miydin?” Bobby, arkadaşının şansından dolayı duyduğu mutluluğu biraz bulandırma isteğinin önüne geçememişti.</p>

  <p class="calibre1">“Biraz. Ama kampa gidip ok atmayı yeğlerim.” Çocuk, kolunu Bobby’nin omuzlarına doladı. “Senin de benimle gelmeni isterdim, kitap düşkünü piçkurusu.”</p>

  <p class="calibre1">Bobby bu sözlere bozuldu. Sineklerin Tanrısı‘na bakınca yakında onu tekrar okuyacağını anladı. Belki de canı sıkılırsa ağustos başlarında (Mayıs ayında inanması zor olsa da ağustosta çoğu kez canı sıkılıyordu.) Sonra Sully-John’a bakarak gülümsedi ve o da kolunu S-J’nin omuzlarına doladı. “Şanslı bir herifmişsin,” dedi. Bankta bir süre elma baharı yağmurunun altında kollarını birbirlerinin omuzlarına dolamış vaziyette oturarak küçük çocukların oynamasını seyrettiler. Sully bundan sonra Empire’daki matineye gitmek istediğini, gelecek programın fragmanlarını kaçırmak istemiyorsa hemen harekete geçmek zorunda olduğunu söyledi.</p>

  <p class="calibre1">“Niçin sen de gelmiyorsun, Bobborino? Kara Akrep oynuyor. Filmin başından sonuna kadar canavarlar var.” Bobby, “Gelemem. Meteliksizim,” dedi. Bu doğruydu (Bisiklet Fonu kavanozundaki yedi dolar sayılmazsa tabii), zaten o bugün sinemaya gitmek istemiyordu. Üstelik okulda bir çocuktan Kara Akrep’in müthiş olduğunu, akreplerin iğnelerini öldürdükleri insanların vücuduna bir ucundan sokup öbür ucundan çıkardıklarını, Mexico kentini de yerle bir ettiklerini duymasına rağmen.</p>

  <p class="calibre1">Bobby’nin istediği şey, eve dönüp Ted’le Sineklerin Tanrısı‘nı konuşmaktı.</p>

  <p class="calibre1">“Meteliksizsin ha,” dedi Sully üzülerek. “Çok yazık. Senin biletini ben alırdım, ama benim de yalnız otuz beş cent’im var.”</p>

  <p class="calibre1">“Dert etme. Hey, yoyon nerede?”</p>

  <p class="calibre1">Sully’nin büsbütün suratı asıldı. “Lastiği koptu. Sanırım, yoyoların cennetine gitmiştir.”</p>

  <p class="calibre1">Bobby kıkırdadı. Yoyo cenneti de garip bir fikirdi doğrusu. “Yenisini alacak mısın?” diye sordu.</p>

  <p class="calibre1">“Sanmam. Woolworth’da göz koyduğum bir sihirbaz takımı var. Kutusunda, ‘altmış farklı oyun,’ diye yazılı. Büyüdüğüm zaman bir sihirbaz olmak hoşuma giderdi, Bobby. Bir karnaval veya sirkle seyahat etmek, siyah takım elbise giymek ve başımda bir silindir şapkayla dolaşmak çok hoş olurdu. Şapkaların içinden tavşanlar ve boklar çıkarırdım.”</p>

  <p class="calibre1">Bobby dudağını büzdü. “Herhalde tavşanlar senin şapkanın içine yaparlar.”</p>

  <p class="calibre1">Sırıtma sırası Sully’deydi. “Ama ben yaman bir piçkurusu olurdum! Yani öyle olmak isterdim! Her türlü durumda!” Çocuk ayağa kalktı. “Gelmek istemediğine emin misin? Herhalde Godzilla’nın yanından içeri süzülebilirsin.”</p>

  <p class="calibre1">Empire’daki cumartesi matinalarına yüzlerce çocuk akın ediyordu. Matina, canavarlı bir film, sekiz veya dokuz çizgi film, gelecek haftalardaki filmlerden fragmanlar ve Movie Tone haberlerinden oluşuyordu. Bayan Godlow çocukları sıraya sokayım ve susturayım diye uğraşırken fıttırma raddelerine geliyordu. Nispeten terbiyeli çocukların bile cumartesi öğleden sonraları okuldaymış gibi davranmaya zorlanamayacaklarının farkında değildi kadıncağız. Ayrıca, yaşları on ikiden fazla düzinelerle çocuğun on iki yaşından küçüklerin indirimli biletleriyle içeri girmeye çalışmalarına kafayı takmıştı. Elinde olsa, Brigitte Bardot filmlerine olduğu gibi, cumartesi matinelerine gelen çocuklardan da kimlik sorardı. Bunun için gerekli otoriteden yoksun olduğu için, boyu bir elli beş metreden kısa olan bütün çocuklara, “HANGİ YIL DOĞDUN?” diye bağırmakla yetiniyordu. Bütün bunlar olup biterken kenardan kolaylıkla içeri süzülebilirdiniz. Üstelik cumartesi öğleden sonraları bilet kontrolörleri de yoktu. Fakat Bobby bugün dev akrepler görmek istemiyordu; son bir haftayı, çoğunluğu belki de ona benzeyen daha gerçek canavarlarla geçirmişti.</p>

  <p class="calibre1">Bobby, “Yok, ben bugün ortalıkta dolaşacağım,” dedi.</p>

  <p class="calibre1">“Tamam.” Sully-John saçlarının arasından birkaç yaprağı çıkarıp ciddi bir yüzle Bobby’ye baktı. “Bana yaman bir piçkurususun desene, Koca Bob.”</p>

  <p class="calibre1">“Sully, sen yaman bir piçkurususun.”</p>

  <p class="calibre1">“Evet!” Sully-John ayağa fırladı ve gülerek havaya yumruğunu savurdu. “Evet, öyleyim! Bugün yaman bir piçkurusuyum! Yarın da yaman bir sihirbaz olacağım!”</p>

  <p class="calibre1">Bobby bankın üstüne çökerek bacaklarını ileri uzattı ve kahkahalarla gülmeye başladı. S-J kendini böyle kapıp koyverdiği zaman öyle komik oluyordu ki.</p>

  <p class="calibre1">Sully uzaklaşmak üzereyken geri döndü. “Biliyor musun, parka girdiğim sırada parkta acayip iki kişi gördüm.” “Nereleri acayipti?”</p>

  <p class="calibre1">Sully-John başını salladı. “Bilmiyorum,” dedi. “Gerçekten de bilmiyorum.” Sonra, At the Hop’u mırıldanarak uzaklaşmaya başladı. Bu, en sevdiği şarkılardan biriydi. Bobby de onu seviyordu. Danny ve Juniors topluluğu müthişti.</p>

  <p class="calibre1">Bobby, Ted’in kendisine verdiği karton kapaklı kitabı açtı. (Kitap artık fazla kullanılmaktan adamakıllı eskimiş gözüküyordu.) Ve son birkaç sayfayı, yetişkinlerin en sonunda ortaya çıktıkları kısmı tekrar okudu. Yine düşüncelere daldı. Son mutlu muydu yoksa mutsuz mu?</p>

  <p class="calibre1">Sully-John’u unutmuştu bile. Sonradan düşününce, S-J ona gördüğü acayip adamların üstlerinde sarı paltolar olduğunu söylemiş olsa, birçok şeyin çok farklı sonuçlanacağını anlayacaktı.</p>

  <p class="calibre1">“William Golding o kitap hakkında ilginç bir şey yazdı… Bu, sanırım, kitabın sonuyla ilgili kaygın hakkında… Bir gazoz daha ister misin, Bobby?”</p>

  <p class="calibre1">Bobby başını “hayır” der gibi sallayıp teşekkür etti. Şalgam suyunu pek sevmiyor, Ted’le beraberken pek çok kez nezaket gereği içiyordu. Yine Ted’in masasının başında oturuyorlardı. Bayan O’Hara’nın köpeği hâlâ havlıyor (Bobby’nin bildiği kadarıyla Bowser’in havlaması asla kesilmezdi.), Ted de Chesterfield sigarasını tüttürüyordu. Bobby parktan dönüşünde annesine göz atmış, onun yatağında uyukladığını görünce üçüncü kata, Ted’e Sineklerin Tanrısı‘nın sonunu sormaya koşmuştu.</p>

  <p class="calibre1">Ted buzdolabına yürüdü… Sonra birden durdu ve eli buzdolabının kapısının üstünde olduğu halde boşluğa bakışını dikti. Bobby sonradan, Ted’le ilgili bir şeyin ters olduğunu ve giderek bozulduğunu ilk kez o zaman fark ettiğini anlayacaktı.</p>

  <p class="calibre1">Sohbet tonuyla, “İnsan onları ilk kez gözlerinin gerisinde hissediyor,” dedi. Çok belirgin konuşmuş, Bobby söylediklerinin her kelimesini duymuştu.</p>

  <p class="calibre1">“Neyi hissediyor?”</p>

  <p class="calibre1">“İnsan onları ilk kez gözlerinin gerisinde hissediyor.” Ted, bir eli buzdolabının kapı tokmağında olduğu halde hâlâ boşluğa bakıyordu. Bobby korkmaya başladı. Havada sanki bir şey vardı, neredeyse polen gibi bir şey; bu her neyse, burnunun içindeki kılları titretiyor, ellerinin üstünü kaşındırıyordu.</p>

  <p class="calibre1">Sonra Ted buzdolabının kapısını açtı ve içine eğildi. “Bir tane istemediğine emin misin?” diye sordu. “Güzel ve soğuktur.”</p>

  <p class="calibre1">“Hayır, istemem.”</p>

  <p class="calibre1">Ted masanın yanına döndü, Bobby de ya az önce olanları olmamış farz etmeye karar verdiğini ya da hatırlamadığını anladı. Ted’in şimdi iyi olduğunu fark ediyor, bu ise ona yetiyordu. Yetişkinler acayiptiler, hepsi bu kadar. Bazen onların yaptıklarını görmezlikten gelmek zorundaydınız.</p>

  <p class="calibre1">“Bay Golding’in kitabın sonu hakkında ne dediğini bana anlatın.”</p>

  <p class="calibre1">“Hatırlayabildiğim kadarıyla şöyleydi: ‘Çocuklar bir kruvazörün mürettebatı tarafından kurtarılırlar, bu da onlar için çok iyi, ama mürettebatı kim kurtaracak?’” Ted bir bardağa şalgam suyunu doldurdu, köpüklerin sönmesini bekledi, sonra biradan biraz daha koydu. “Bunun sana yardımı oldu mu?”</p>

  <p class="calibre1">Bobby bir bilmece çözmeye çalışır gibi duyduklarını kafasında evirip çeviriyordu. Gerçekten de bir bilmeceydi bu. “Hayır,” dedi sonunda. “Hâlâ anlamıyorum. Onların kurtarılmaya ihtiyaçları yok -geminin mürettebatı demek istiyorum- çünkü onlar adada değiller. Ayrıca…” Bobby, kum bahçesindeki çocukları; bir tanesi hıçkırırken ötekinin çaldığı oyuncakla sakin sakin oynamasını hatırlamıştı. “Kruvazördeki adamlar yetişkindir. Yetişkinlerin kurtarılmaya ihtiyacı yoktur,” dedi.</p>

  <p class="calibre1">“Öyle mi?”</p>

  <p class="calibre1">“Öyle.”</p>

  <p class="calibre1">“Hiçbir zaman mı?”</p>

  <p class="calibre1">Bobby birden annesini ve paraya ilişkin tutumunu düşündü. Sonra da uyanıp onun ağladığını duyar gibi oluşunu anımsadı. Yanıt vermedi.</p>

  <p class="calibre1">“Düşün,” dedi Ted. Sigarasından derin bir nefes çektikten sonra dumanını üfürdü, “iyi kitaplar sonradan üzerinde düşünülmek içindir.”</p>

  <p class="calibre1">“Tamam.”</p>

  <p class="calibre1">“Sineklerin Tanrısı Hardy Boys gibi değildi, değil mi?”</p>

  <p class="calibre1">Bobby, Frank’le Joe Hardy’nin domuzu öldürüp el yapımı kılıçlarını kıçına sokacaklarını bağırarak ormanda koştuklarını bir an oldukça net biçimde görür gibi oldu. Birden kahkahayı bastı ve artık Hardy’lerle, Tom Swift’le, Rick Brant’la ve Ormanın Çocuğu Bomba’yla işinin bittiğini anladı. Sineklerin Tanrısı işlerini bitirmişti onların. Bir yetişkin kütüphane kartının sahibi oluşuna çok seviniyordu şimdi.</p>

  <p class="calibre1">“Hayır, değildi. Hiç şüphesiz değildi,” dedi.</p>

  <p class="calibre1">“İyi kitaplar da bütün sırlarını bir defada açıklamazlar. Bunu hatırlayacaksın, değil mi?”</p>

  <p class="calibre1">“Evet.”</p>

  <p class="calibre1">“Harika. Şimdi söyle bana, benden haftada bir dolar kazanmak ister misin?”</p>

  <p class="calibre1">Konuşma o kadar ani yön değiştirmişti ki, Bobby söylenenleri önce kavrayamadı. Sonra birden sırıtarak, “Tabii ki,” diye atıldı. Kafasının içinde rakamlar birbirini kovalıyordu. Bobby’nin matematiği yeterince kuvvetli olduğundan haftada bir doların eylüle kadar en az on beş doları bulacağını hesaplayabiliyordu. Bu parayı şimdiye kadar artırabildiklerine kattığı, ayrıca şişe depozitolarıyla sokaktaki bazı çim kırpma işlerini de eklediği takdirde… Tanrım… İşçi Bayramı‘na kadar Schwinn’iyle gezebilecekti. “Ne yapmamı istiyorsunuz?” diye sordu.</p>

  <p class="calibre1">“Bu konuda dikkatli olmalıyız. Çok dikkatli.” Ted sesini çıkarmıyor, uzun uzun düşünür görünüyordu. Öyle ki Bobby, onun yine gözlerinin gerisinde bir şeyler hissettiğini söylemeye başlayacağından korkmaya başladı.</p>

  <p class="calibre1">Ama Ted başını kaldırdığında gözlerinde o garip boşluktan eser yoktu. Bakışı keskin, biraz da mahzundu. “Bir dostumdan -özellikle senin gibi genç bir dosttan- ailesine yalan söylemesini asla istemezdim, Bobby, ama bu kez küçük bir yanıltmaya başvurmada bana katılmanı rica edeceğim. Ne demek istediğimi anlayabiliyor musun?”</p>

  <p class="calibre1">“Tabii.” Bobby, Sully’yi ve gezici bir sirkle seyahat etme, siyah takım elbiseyle dolaşma ve şapkasının içinden tavşanlar çıkarma hevesini düşündü. “Sihirbazın sizi kandırmak için yaptığı gibi bir şey bu,” dedi.</p>

  <p class="calibre1">“Bu şekilde ifade edilmesi kulağa pek hoş gelmiyor, öyle değil mi?”</p>

  <p class="calibre1">Bobby başıyla onayladı. Parıltıları ve projektör ışıklarını kaldırırsan göze de, kulaklara da hoş gelmiyordu.</p>

  <p class="calibre1">Ted biraz şalgam suyu içti ve üst dudağındaki köpükleri sildi. “Mesele, annen, Bobby,” dedi. “Benden tamamen hoşlanmıyor değil, bunu söylemek haksızlık olur… ama hemen hemen hoşlanmıyor. Sence de öyle değil mi?”</p>

  <p class="calibre1">“Sanırım. Bana bir iş verebileceğinizi söylediğim zaman tuhaflaştı. Benim yapmamı istediğiniz herhangi bir şeyi ben daha yapmadan kendisine söylememi istiyor.”</p>

  <p class="calibre1">Ted Brautigan başını salladı.</p>

  <p class="calibre1">Bobby devam etti. “Bana kalırsa bütün sorun, buraya taşındığınız zaman eşyanızın bir kısmını kâğıt poşetlerin içinde getirmenizden kaynaklanıyor. Bunun aptalca gözüktüğünün farkındayım, ama aklıma başka bir şey gelmiyor.”</p>

  <p class="calibre1">Böyle derken Ted’in güleceğini düşünmüştü, ama adam yine başını salladı. “Belki de bütün sorun bu. Ama öyle de olsa, annenin arzularına karşı gelmeni istemem, Bobby.”</p>

  <p class="calibre1">Bu kulağa hoş geliyordu, ama Bobby tamamen ikna olmuş değildi. Eğer bu doğru olsaydı, yanıltmacalara gerek kalmazdı.</p>

  <p class="calibre1">Ted devam etti. “Annene gözlerimin çok çabuk yorulduğunu söyle. Bu doğru.” Ted, sözlerini kanıtlamak ister gibi sağ elini gözlerine götürdü ve köşelerini baş ve işaret parmaklarıyla ovuşturdu. “Annene, bana gazeteden her gün bazı bölümler okuman için seni tuttuğumu ve bunun karşılığında sana haftada bir dolar ödeyeceğimi söyle. Hani arkadaşın Sully’nin kaya^ dediği şeyi?”</p>

  <p class="calibre1">Bobby başıyla doğruladı… Ama Kennedy’nin ilk yoklamalardaki durumunu ve Floyd Patterson’un haziranda kazanıp kazanamayacağını okumak için haftada bir dolar? Fazladan da belki Blondie’yle Dick Tracy’yi okuması istenirdi. Annesiyle Home Town Emlakçılık’taki Bay Biderman buna inanabilirlerdi, ama Bobby inanmıyordu.</p>

  <p class="calibre1">Ted hâlâ gözlerini ovuşturuyor, eli ince burnunun üstünde örümcek gibi dolaşıyordu.</p>

  <p class="calibre1">Bobby, “Başka ne var?” diye sordu. Sesi kulağına tıpkı annesininki gibi donuk geldi. Bobby odasını toplayacağına söz verdiği, annesi de akşama geldiği zaman işin yapılmadığını görünce aynen böyle konuşurdu. Çocuk sordu. “Asıl iş ne olacak?”</p>

  <p class="calibre1">Ted, “Sadece gözlerini açık tutmanı istiyorum, hepsi bu,” dedi.</p>

  <p class="calibre1">“Neye karşı gözlerimi açık tutuyormuşum?”</p>

  <p class="calibre1">“Sarı paltolu alçak adamlara karşı.” Ted’in parmakları hâlâ gözlerinin köşelerinde gidip geliyordu. Bobby onun, ürküntü veren bu hareketine son vermesini istiyordu. Gözlerinin gerisinde gerçekten bir şey mi hissediyordu da, onları bu şekilde ovuşturuyor, sanki yoğuruyordu? Sağlıklı ve düzenli olan düşünce biçimini etkileyerek dikkatini dağıtan bir şeyi mi hissediyordu?</p>

  <p class="calibre1">“Çak damlar?” Barnum Caddesi’ndeki Sing Lu’ya gittikleri zaman annesi buna benzer bir yemek ismi söylerdi. Sarı paltolu çak damlar’ın bir anlamı yoktu, ama Bobby’nin aklına başka bir şey gelmemişti.</p>

  <p class="calibre1">Ted gülmeye başladı. Bu keyifli ve içten gülüş karşısında çocuk! ne kadar rahatsız olduğunun bilincine vardı. Ted, “Alçak adamlar,” dedi. “‘Alçağı’ Dickens’in algıladığı anlamda kullanıyorum. Yani ahmak gözüken, ama aynı zamanda tehlikeli adamlar. Bir ara sokakta zar atan ve oyun sırasında bir içki şişesini kese kâğıdı içinde elden ele geçirecek türden adamlar. Elektrik direklerine yaslanıp karşı kaldırımdan geçen kadınlara ıslık çalan, bir yandan da hiçbir zaman pek temiz olmayan mendillerle enselerini silen türden adamlar.</p>

  <p class="calibre1">Kurdelesine tüy takılı şapkaları ayrıcalık sayan adamlar. Hayatın tüm ahmakça sorularının en doğru yanıtlarını bilirmiş gibi gözüken adamlar… Derdimi pek açık anlatmadım, değil mi? Bu söylediklerimin bazılarından bir anlam çıkarabildin mi bari?”</p>

  <p class="calibre1">Evet, Bobby bir anlam çıkarmıştı. Kelime veya cümlenin tam karşılığını bulmasına rağmen bunun neden öyle olduğunu söyleyememeniz gibi bir şey. Bobby’ye Bay Biderman’ın, her zaman tıraşsız gözükmesine karşın, yanaklarında kurumakta olan tıraş losyonunun hâlâ kokusunun alınabilinmesini hatırlatmıştı. Ya da Bay Biderman’ın arabasında yalnız kalınca burnunu karıştıracağını her nasılsa bilmeniz gibi bir şeydi.</p>

  <p class="calibre1">Bobby, “Ne demek istediğinizi anlıyorum,” dedi.</p>

  <p class="calibre1">“Güzel. Yüz yıl daha yaşasam senden bu gibi adamlarla konuşmanı, hatta onlara yaklaşmanı isteyemem.</p>

  <p class="calibre1">Ama senden gözlerini açık tutmanı, günde bir kere blokun etrafını dönmeni; Broad Sokağı‘ndan, Commonwealth Sokağı‘ndan, Colony Sokağı‘ndan ve Asher Caddesi’nden geçmeni, sonra da buraya, 149 numaraya dönüp ne gördüğünü söylemeni isteyebilirim.”</p>

  <p class="calibre1">Her şey Bobby’nin zihninde yerine oturmaya başlamıştı. Aynı zamanda Ted’in 149 numaradaki ilk gününe rastlayan Bobby’nin doğum gününde Ted ondan sokaktaki herkesi tanıyıp tanımadığını, orada oturanları geçicilerden ayırt edip edemeyeceğini, ortaya çıkarlarsa yabancıları tanıyıp tanımadığını sormuştu. Aradan üç hafta geçmeden de Carol Gerber, bazen Ted’in bir şeyden kaçıp kaçmadığını merak ettiğini söylemişti.</p>

  <p class="calibre1">Bobby, “O adamlar kaç kişi?” diye sordu.</p>

  <p class="calibre1">“Üç beş belki de şimdi daha fazladırlar.” Ted omuzlarını silkti. “Onları uzun sarı paltolarından ve koyu buğday tenlerinden tanıyacaksın. Ama bu esmer ten de sadece bir tür kamuflaj.”</p>

  <p class="calibre1">“Yani Man-Tan gibiler mi demek istiyorsunuz?”</p>

  <p class="calibre1">“Sanırım. Araba kullanıyorlarsa onları arabalarından tanıyacaksın.”</p>

  <p class="calibre1">“Arabalarının markası ne? Modeli ne?” Bobby kendini Mike Hammer’deki Darren McGavin gibi hissediyor, kendini fazla kaptırmamak için uyarıyordu. Bu TV değildi. Ama yine de heyecanlıydı.</p>

  <p class="calibre1">Ted başını sallıyordu. “Hiçbir fikrim yok. Ama sen yine de onlar olduklarını anlayacaksın. Arabaları da, sarı paltoları, sivri burunlu ayakkabıları, saçlarını arkaya yatırmak için kullandıkları yağlı ve pis kokulu madde gibi abartılı ve bayağı olacaktır çünkü.”</p>

  <p class="calibre1">Bobby, “Alçak,” dedi. Bu bir soru sayılmazdı.</p>

  <p class="calibre1">Ted, “Alçak,” diye yineleyerek sözünü başının hareketiyle vurguladı. Adam birasını yudumlarken hiç durmadan havlayan Bowser’in bulunduğu yöne gözlerini dikti ve yayı kırık bir oyuncak ya da yakıtı tükenmiş bir makine gibi uzun bir süre öylece kaldı. “Beni hissediyorlar,” dedi. “Ben de onları hissediyorum. Nasıl bir dünyada yaşıyoruz.”</p>

  <p class="calibre1">“Ne istiyorlar ki?”</p>

  <p class="calibre1">Ted çocuğa doğru döndü. Şaşırmış görünüyordu. Bobby’nin orada olduğunu unutmuş gibiydi… Ya da Bobby’nin kim olduğunu bir an için unutmuştu. Sonra gülümseyerek elini uzattı ve Bobby’ninkinin üstüne dayadı. İri, sıcak ve avutucuydu; bir erkeğin eli. Bu dokunuş Bobby’ye son şüphelerini de unutturdu.</p>

  <p class="calibre1">Ted, “istedikleri bende bulunan bir şey,” dedi. “Neyse, bunu bırakalım.”</p>

  <p class="calibre1">“Onlar polis değil, değil mi? Belki de hükümetin emrinde olan adamlar? Ya da…”</p>

  <p class="calibre1">“Yoksa FBl’ın en çok aradığı On Adam’dan biri ya da Üç Hayatı Yaşadım’daki komünist ajan gibi biri olduğumu mu soruyorsun? Yani kötü bir adam mıyım ben?”</p>

  <p class="calibre1">Bobby, “Kötü bir adam olmadığınızı biliyorum,” dediyse de, yanaklarını basan kızartı bunun tam tersini anlatıyordu. Hoş, düşündükleri durumu değiştirmezdi ya. Kötü bir adamdan da hoşlanabilir, hatta onu sevebilirdiniz. Kendi annesi bile, “Hitler’in dâhi bir anası vardı,” deme alışkanlığındaydı.</p>

  <p class="calibre1">“Ben kötü bir adam değilim. Hiç banka soymadım veya askeri bir sır çalmadım. Hayatımın çok büyük bir kısmını kitap okuyarak geçirdim ve payıma düşen para cezalarını ödedim. Kütüphane Polisi diye bir şey, olsaydı onlar peşime düşebilirdi, ama televizyonda gördüklerin gibi kötü bir adam değilim.”</p>

  <p class="calibre1">“Ama sarı paltolu adamlar öyle, değil mi?”</p>

  <p class="calibre1">Ted başını eğdi. “Yüzde yüz kötü. Ve dediğim gibi, tehlikeli de.”</p>

  <p class="calibre1">“Siz onları gördünüz mü?”</p>

  <p class="calibre1">“Defalarca, ama burada değil. Ve senin de görmeme olasılığın yüzde doksan dokuz. Senden bütün istediğim, gözlerini açık tutman. Bunu yapabilir misin?”</p>

  <p class="calibre1">“Evet, yapabilirim.”</p>

  <p class="calibre1">“Bobby? Bir sorun mu var?”</p>

  <p class="calibre1">“Hayır.” Öyle demesine rağmen, çocuğun aklını bir şey kurcaladı; bu bir bağlantı değil, bu yönde belirli belirsiz bir arayıştı.</p>

  <p class="calibre1">“Emin misin?”</p>

  <p class="calibre1">“Evet evet.”</p>

  <p class="calibre1">“Pekâlâ. Sormak istediğim şimdi şu: Görevinin bu bölümünden annene söz etmemeyi göze alabilir misin?” Bobby böyle bir şeyi yapmasının hayatında tehlikeli, büyük bir değişikliğin işareti olacağını bile bile hemen, “Evet,” diye atıldı. Annesinden çok korkuyordu; bu korkusunun temelini ise annesinin kızgınlık sınırı ve ne kadar bir süre kin tutabileceğini bilmesi oluşturuyordu. En büyük kısmı az sevildiğini bilmesi ve var olan azıcık sevgiyi koruma kaygısından doğuyordu. Ama Ted’den de hoşlanıyordu, üstelik Ted’in elinin onun eline dokunuşunu; geniş avucun sıcak sertliğini, bir düğüm şeklinde birbirine eklenmiş sert parmakların temasını da sevmişti Hem yapılması istenen şey yalan söylemek de değildi. Sadece görevinin bazı kısımlarını atlayacaktı.</p>

  <p class="calibre1">Ted sordu. “Gerçekten emin misin?”</p>

  <p class="calibre1">İçinde bir ses, yalan söylemeyi öğrenmek istiyorsan, bir şeyi anlatırken bazı bölümleri atlamak iyi, bir başlangıç olabilir diye fısıldıyorsa da Bobby o sesi dinlememeyi yeğledi. “Evet,” dedi. “Gerçekten eminim. Ted… o adamlar sadece senin için mi, yoksa başkaları için de tehlikeli mi?” Böyle derken annesini, ama aynı zamanda kendisini de düşünüyordu.</p>

  <p class="calibre1">“Benim için gerçekten çok tehlikeli olabilirler. Başkaları için -pek çok kimse için- ise büyük bir olasılıkla hayır. Komik bir şey duymak ister misin?”</p>

  <p class="calibre1">“Tabii.”</p>

  <p class="calibre1">“Pek çok kişi çok yakına gelene kadar onları görmezler bile. Onların adeta insanların zihnini bulandırma güçleri var. Tıpkı o eski radyo programındaki Gölge gibi.”</p>

  <p class="calibre1">“Yani onlar… onlar…” Doğaüstü bir türlü ağzından çıkarmaya yanaşmadığı kelimeydi.</p>

  <p class="calibre1">“Hayır, hayır, kesinlikle değil. ” Sorusu daha seslendirilmeden giderilmişti. Bobby o gece yatağında her zamankinden daha uzun zaman uyuyamadan yatarken sorunun yüksek sesle sorulmasından Ted’in neredeyse korktuğunu düşünüyordu. “Göremediğimiz pek çok insan, hem de sıradan insanlar vardır, işinden başını öne eğerek dönen ve lokantada giydiği ayakkabıları bir kesekâğıdının içinde taşıyan garson kadın. Parkta öğleden sonra gezintilerine çıkmış ihtiyarlar. Transistorlu radyolarında en çok sevilenleri dinleyen saçları bigudili yirmisinden küçük kızlar. Ama çocuklar onları görürler. Sen ise hâlâ bir çocuksun, Bobby.” “Ama sizin söz ettiğiniz adamlar görülmeyecek gibi değiller.”</p>

  <p class="calibre1">“Herhalde paltolarını kastediyorsun. Ayakkabıları. Cafcaflı otomobilleri. Ancak bunlar bazı kimselerin -pek çok kimsenin- başlarını öbür yana çevirmelerine yol açan şeyler. Gözle beynin arasında küçük engeller oluştururlar. Her neyse, ben senin riske atılmanı göze alamam.</p>

  <p class="calibre1">Sarı paltolu adamları görürsen onlara yaklaşma. Seninle konuşsalarl dahi sen onlarla konuşma. Seninle konuşacaklarını sanmam ya, hatta seni göreceklerinden bile şüpheliyim. Pek çok kişi ise onları görmez. Ama benim onlar hakkında bilmediğim pek çok şey var. Şimdi sana neler söylediğimi anlat. Aynen tekrarla. Bu çok önemli.”</p>

  <p class="calibre1">“Onlara yaklaşma, onlarla konuşma.”</p>

  <p class="calibre1">Ted sinirli bir sesle tamamladı. “Hatta onlar seninle konuşsalar dahi.”</p>

  <p class="calibre1">“Tamam, onlar benimle konuşsalar dahi. Peki ne yapmam gerekiyor?”</p>

  <p class="calibre1">“Buraya dön ve bana onları nerede gördüğünü anlat. Görüş açılarından çıktığına emin oluncaya kadar yürü, sonra koş. Rüzgâr gibi koş. Ölüm peşindeymiş gibi koş.”</p>

  <p class="calibre1">“Peki, siz ne yapacaksınız?” diye sordu Bobby. Ama bunun yanıtını zaten biliyordu. Belki Carol kadar keskin zekâlı değildi, ama budala da sayılmazdı. “Gideceksiniz, değil mi?”</p>

  <p class="calibre1">Ted Brautigan omuzlarını silkti ve Bobby ile göz göze gelmeden şalgam suyunu bitirdi. “Zamanı gelince bunun kararını veririm,” dedi. “Eğer o zaman gelirse. Eğer şanslıysam, son günlerdeki hislerim -yani o adamları hissedişimden söz ediyorum- o hislerim doğru çıkar.”</p>

  <p class="calibre1">“Bu daha önce oldu mu?”</p>

  <p class="calibre1">“Evet, oldu. Şimdi niçin daha hoş şeylerden söz etmiyoruz?”</p>

  <p class="calibre1">Bundan sonraki yarım saat boyunca beysboldan, sonra da müzikten (Bobby, Ted’in Elvis Presley’in müziğini bilmesine, hatta bazı parçalarını sevmesine şaşırdı.) söz ettiler. Arkasından, Bobby’nin eylülde başlayacak olan yedinci sınıfla ilgili beklentilerini ve korkularını konuştular. Bütün bunlar yeterince hoştu, fakat çocuk her konunun arkasında alçak adamların gizli olduğunu hissediyordu. Alçak adamlar burada, Ted’in üçüncü kattaki odasında gözle görülemeyen garip gölgeler gibiydiler.</p>

  <p class="calibre1">Ted ancak Bobby gitmeye hazırlandığı sırada tekrar o konuya döndü. “Araman gereken bazı şeyler var,” dedi. “Eski dostlarımın yakınlarda olduğunu gösteren işaretler.”</p>

  <p class="calibre1">“Ne gibi işaretler bunlar?”</p>

  <p class="calibre1">“Kentteki gezilerinde duvarlardaki, dükkân camekânlarındaki ve sokaklardaki elektrik direklerine çakılı kayıp evcil hayvan posterlerine dikkat et. ‘KARA KULAKLI, BEYAZ GERDANLİ VE ÇARPIK KUYRUKLU GRİ TEKİR KEDİ KAYIPTIR. GÖRENLER IROQUOIS 7-7661’E TELEFON ETSİNLER. ‘VEYA’ YARIM KAN KÜÇÜK AV KÖPEĞİ KAYIPTIR. AD| TRIXIE. ÇOCUKLARI SEVER. BİZİM ÇOCUKLARIMIZ EVE DÖNMELERİNİ İSTİYORLAR. IROQUOIS 7-0984’E TELEFON EDİN YA DA HAYVANI PEABODY SOKAĞI NO. 77’YE GETİRİN.’ Bunun gibi şeyler.”</p>

  <p class="calibre1">“Ne diyorsunuz siz? Yani o adamlar birilerinin evcil hayvanlarını mı öldürüyorlar? Yani sizce…”</p>

  <p class="calibre1">Ted, “Ben o hayvanların birçoğunun var olmadığını düşünüyorum,” dedi. Bezgin ve mutsuz görünüyordu. “Soluk, küçük bir fotoğrafın bulunduğu durumlarda bile o posterlerin masal olduğunu düşünüyorum. Bana sorarsan, o tür posterler bir tür haberleşme aracı. Benim anlamadığım şey, o adamların niçin Colony’nin kafeteryasına gidip haberleşmelerini güzel bir kızartmayla patates püresi yerken yapmadıkları. Annen alışverişini nereden yapar, Bobby?”</p>

  <p class="calibre1">“Total Market’ten. Bay Biderman’ın emlak bürosunun bitişiğindedir.”</p>

  <p class="calibre1">“Sen de annenle gidiyor musun?”</p>

  <p class="calibre1">“Bazen.” Daha küçükken Bobby her cuma günü annesiyle orada buluşur, üz gelene kadar dergi raflarından aldığı TV Guide’ları okuyarak vakit öldürürdü. Hafta sonunun başlangıcı olduğu için cuma öğleden sonralarını çok severdi. Hem annesi onun alışveriş arabasını sürmesine izin verir, Bobby de annesini sevdiği için bunun</p>

  <p class="calibre1">bir yarış arabası olduğunu varsayardı. Ama Ted’e bundan söz etmedi. Eski bir hikâyeydi bu. Çocuk da o tarihte sadece sekiz yaşındaydı.</p>

  <p class="calibre1">Ted, “Her süpermarketin kasaların yukarsına koyduğu ilan panolarına bak,” diye devam etti. “Orada elle yazılmış küçük notlara rastlayabilirsin. Örneğin, SAHİBİNDEN SATILIK OTOMOBİL gibi. Panoya baş aşağı tutturulmuş bu tür ilanları ara. Kentte başka bir supermarket var mı?”</p>

  <p class="calibre1">“Demiryolu üst geçidine yakın A&amp;P var. Annem oraya gitmez. Kasabın kendisine göz kırptığını söylüyor.” “Oradaki ilan panosuna da göz atabilir misin?”</p>

  <p class="calibre1">“Tabii.”</p>

  <p class="calibre1">“Güzel. Peki, çocukların kaldırımların üstüne çizdikleri sek sek oyunu şekillerini biliyor musun?”</p>

  <p class="calibre1">Bobby başını salladı.</p>

  <p class="calibre1">“Yanına tebeşirle yıldızlar veya aylar çizilmiş olanlarını ara. Tebeşirler genellikle ayrı renklerdedir. Telefon direklerinden sarkan uçurtma kuyruklarına dikkat et. Uçurtmaların kendilerine değil, sadece kuyruklarına.</p>

  <p class="calibre1">Ve… “</p>

  <p class="calibre1">Ted durakladı. Kaşlarını çatmış, düşünüyordu. Masanın üstündeki paketten bir Chesterfield alarak yaktı. Onu seyreden Bobby kesin bir kararla en küçük bir korku bile duymadan, adam deli. Hem de zırdeli, diye düşündü.</p>

  <p class="calibre1">Tabii ki öyleydi, bundan nasıl şüphe edilirdi? Bobby sadece Ted’in deli olduğu kadar dikkatli de olmasını diliyordu. Çünkü annesi, yaşlı adamın bu şekilde konuştuğunu duyacak olsa, bir daha Ted’in; yanına yaklaşmasına izin vermezdi. Hatta büyük bir olasılıkla kelebek fileli adamları çağırırdı ya da en azından eski dost Don Biderman’ın bunu onun için yapmasını isterdi.</p>

  <p class="calibre1">Ted birden, “Kent meydanındaki saati biliyor musun, Bobby ?” diye sordu.</p>

  <p class="calibre1">“Evet, tabii.”</p>

  <p class="calibre1">“Yanlış saatlerde ya da saat aralarında çalmaya başlayabilir. Ayrıca, gazetede önemsiz kilise vandalizm olayları hakkındaki raporları ara. Dostlarım kiliselerden hoşlanmasalar da fazla çılgınca işlere yanaşmazlar; kelime oyunum için kusura bakma ama alçak bir profil göstermeyi, yani göze çarpmamayı yeğlerler. Etrafta olduklarını gösteren başka işaretler de var, fakat sana fazla yüklenmenin anlamı yok. Ben şahsen posterlerin en güvenli ipuçları olduğuna inanıyorum.”</p>

  <p class="calibre1">“‘Ginger’i görürseniz, onu eve getirin.’ Ginger’in kızıl renkli kedilere verilen ad olduğunu herkes bilir.”</p>

  <p class="calibre1">“Bu tam anlamıyla…”</p>

  <p class="calibre1">“Bobby?” Bu annesinin sesiydi. Arkasından, kadının cumartesileri giydiği altı lastik papuçların gıcırtısı duyuldu. “Bobby, yukarda mısın?”</p>
</body>
</html>
