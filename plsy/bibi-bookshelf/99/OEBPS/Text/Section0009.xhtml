<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h3 class="calibre7">VIII. BOBBY BİR İTİRAFTA BULUNUYOR. GERBER BEBEĞİYLE MALTEX BEBEĞİ. RIONDA. TED BİR YERE TELEFON EDİYOR. AVCILARIN ÇAĞRISI.</h3>

  <p class="calibre1">Commonwealth Parkı‘nda küçük çocuklar top oynuyorlardı. B sahası boştu; C sahasında ise turuncu St. Gabriel tişörtlerini giymiş birkaç yeniyetme bir tür beysbol oynuyorlardı. Carol Gerber kucağında atlama ipiyle bir bankta oturuyor, onları seyrediyordu. Bobby’nin geldiğini görünce gülümsemeye başladı, ama bu gülümseyiş hemen yüzünden silindi.</p>

  <p class="calibre1">“Bobby, neyin var senin?”</p>

  <p class="calibre1">Bobby, Carol söyleyene kadar kendisinde yolunda gitmeyen şey olduğunun farkında değildi. Ne var ki kızın yüzündeki endişe onun bilincine varmasına yol açtı ve onu yıktı. Mesele, alçak adamlar gerçeği ve Bridgeport’un dönüş yolunda yaşadıkları korkuydu. Diğer bir mesele de Bobby’nin annesi adına duyduğu endişe ve özellikle Ted’di. Ted’in onu niçin evden sepetlediğini ve şu anda ne yaptığını çok iyi biliyordu: Yaşlı adam küçük bavullarını ve saplı kese kâğıtlarını doldurmakla meşguldü. Arkadaşı gidiyordu.</p>

  <p class="calibre1">Bobby ağlamaya başladı. Bir kızın ve özellikle bu kızın önünde cıvımak istemiyordu, ama elinde değildi.</p>

  <p class="calibre1">Carol donakalmıştı, korkmuş görünüyordu. Sonra banktan kalkarak yanına yaklaştı ve ona sarıldı. “Ağlama, Bobby, her şey düzelecek.”</p>

  <p class="calibre1">Gözlerindeki yaşlardan önünü göremeyen ve şimdi daha da çok ağlayan Bobby, (Başının içinde sanki şiddetli bir fırtına kopmuştu.) kızın kendisini küçük koruluğa sürüklemesine karşı koymadı. Orada beysbol sahalarından ve patikalardan görülmeyeceklerdi. Carol, Bobby’yi salıvermeyerek otların üstüne oturdu. Bir elini, çocuğun terden ıslanmış saçlarının üstünde gezdiriyordu. Bir süre hiçbir şey söylemedi. Bobby de konuşamayacak haldeydi. Sadece boğazı sancıyıncaya ve gözleri yuvalarının içinde zonklayıncaya kadar hıçkırabildi.</p>

  <p class="calibre1">Sonunda hıçkırıklarının araları uzamaya başladı. Doğrulup koluyla yüzünü sildi. Duyguları onu dehşete düşürmüş ve utandırmıştı. Kızın yüzünü tükürük ve sümük içinde bırakmıştı.</p>

  <p class="calibre1">Ama Carol umursar görünmüyordu. Çocuğun ıslak yüzüne dokundu. Bobby bir hıçkırık daha salıvererek kızdan biraz uzaklaştı ve otlara bakışını dikti. Yaşların yeni yıkadığı gözleri olağanüstü keskinleşmişti sanki; her otu ve çiçeği görebiliyordu.</p>

  <p class="calibre1">Carol yine, “Her şey düzelecek,” derken Bobby onun yüzüne bakamayacak kadar utanç içindeydi.</p>

  <p class="calibre1">Bir süre konuşmadan oturdular. Carol daha sonra, “Bobby, istersen, senin kız arkadaşın olurum,” dedi.</p>

  <p class="calibre1">Bobby, “Sen benim kız arkadaşımsın,” dedi.</p>

  <p class="calibre1">“Öyleyse derdinin ne olduğunu söyle bana.”</p>

  <p class="calibre1">Bobby de bir süre sonra kendini arkadaşına her şeyi anlatır buldu.</p>

  <p class="calibre1">Anlatışına Ted’in evlerine taşınmasından ve annesinin görür görmez ondan hoşlanmamasından başladı.</p>

  <p class="calibre1">Carol’a Ted’in nöbetlerinin ilgili alçak adamları ve alçak adamların bıraktıkları işaretleri anlattı. O bunları anlattığı sırada Carol onun koluna dokundu.</p>

  <p class="calibre1">Çocuk, “Ne! Bana inanmıyor musun?” diye sordu. Boğazında hâlâ ağlama krizlerinin sonrasındaki o boğuk doluluk vardı, ama yavaş yavaş iyileşiyordu. Carol ona inanmıyor olsa bile arkadaşına tozmayacaktı. Onu kınamayacaktı bile. İçindekileri bir başkasıyla paylaşmak onu rahatlatacaktı. “Önemli değil,” dedi. “Sana kaçık gibi göründüğümün farkındayım.”</p>

  <p class="calibre1">Carol, “Sek sek çizgilerinin yanındaki o garip işaretleri kentin her yanında gördüm,” dedi. “Yvonne’la Angie de gördüler. Onlarla bunu konuştuk. Sek sek şekillerinin yanına küçük yıldızlarla ayları çizmişler. Bazılarının yanında kuyruklu yıldızlar da vardı.”</p>

  <p class="calibre1">Bobby kıza bakakalmıştı. “Benimle alay etmiyorsun ya?”</p>

  <p class="calibre1">“Ne münasebet. Niçin bilmem ama, kızlar daima seksek oyunlarına bakarlar, içine bir sinek uçmadan kapat şu ağzını.”</p>

  <p class="calibre1">Bobby ağzını kapadı.</p>

  <p class="calibre1">Carol başıyla onayladı, sonra Bobby’nin elini avucuna aldı ve parmaklarını onunkilere doladı. Parmaklarının birbirlerine ne kadar uyduklarını görmek Bobby’yi şaşırttı. Carol, “Şimdi de kalanları bana anlat,” dedi.</p>

  <p class="calibre1">Bobby de anlattı, son olarak da geçirdiği şaşkınlık verici günle anlatısını tamamladı: sinemayı, Köşebaşı Cebi’ne uğramalarını, Alanna’nın babasını ve kendisini tanıyışını, eve dönerken atlattıkları tehlikeyi sıraladı. Mor DeSoto’nun nasıl gerçek bir otomobil izlenimi bırakmadığını, sadece bir otomobile benzediğini anlatmaya çalıştı. Bu arada her nasılsa canlıymış izlenimini uyandırdığını eklemeyi de ihmal etmedi. İkinci sınıftayken çıldırdıkları sesli hayvan kitapları dizilerinde Dr. Dolittle’ın bazen bindiği devekuşunun kötülük simgesi bir benzeriydi sanki. Bobby’nin tek itiraf etmediği şey, taksi William Penn’i geçerken gözlerinin arkaları kaşınmaya başladığı zaman düşüncelerini nereye gizlediğiydi.</p>

  <p class="calibre1">Uzunca bir bocalamadan sonra son olarak en kötüsünü ağzına çıkardı; annesinin Bay Biderman’la ve öbür erkeklerle Providers’a gitmesinin bir hata olmasından korkuyordu. Hem de kötü bir hata.</p>

  <p class="calibre1">Carol, “Bay Biderman’ın annene tutkun olduğunu mu düşünüyorsun?” diye sordu. O sırada kızın atlama ipini bıraktığı banka dönüyorlardı. Bobby ipi alıp Carol’a uzattı. Parktan çıkıp Broad Sokağı‘na doğru yürümeye başladılar.</p>

  <p class="calibre1">Bobby somurtmuştu. “Evet, belki,” dedi. “Ya da en azından…” Korktuğu şeyin bir bölümü buydu. Bir adı ya da gerçek bir şekli yoktu belki ama çuval parçasıyla örtülü meşum bir şey gibiydi. “Ya da en azından annem öyle düşünüyor.”</p>

  <p class="calibre1">“Acaba annene evlenme teklif edecek mi? Bu takdirde senin üvey baban olur.”</p>

  <p class="calibre1">“Tanrım!” Bobby, Don Biderman’ın üvey babası olması fikrini aklından bile geçirmemişti. Carol’un bu olasılığı hiç söz konusu etmemesini bütün kalbiyle yeğlerdi. Korkunç bir düşünceydi bu.</p>

  <p class="calibre1">“Annen eğer onu seviyorsa, senin bu fikre alışman gerekir.” Carol, Bobby’nin hiç hoşuna gitmeyen çokbilmiş, daha yaşlı bir kadın edasıyla konuşuyordu. Bobby onun bu yaz ‘Oh John, oh Marsha’ şovlarını annesiyle birlikte fazlaca seyretmiş olduğunu tahmin etti. Ve garip değil mi, annesinin Bay Biderman’ı sevmesini umursamayacaktı. Tabii ki bu çok kötü olurdu, Bay Biderman iyi biri değildi ne de olsa, ama böyle bir olasılık yine de mantıklıydı. Daha fazlası da vardı. Annesinin para konusundaki cimriliği de bunun bir parçasıydı; tekrar sigara içmeye başlamasına ve bazen geceleri ağlamasına yol açan neden de öyle. Annesinin Randall Garfield arkasında ödenmemiş faturalar bırakan o güvenilemez adamla Alanna’nın otomatik pikabı sonuna kadar açmayı seven sevimli Randy Garfield arasındaki fark da bunun parçası olabilirdi. (Gerçekten ödenmemiş faturalar var mıydı? İptal edilmiş bir sigorta poliçesi gerçek miydi? Annesi bu gibi konularda niçin yalan söylesindi?) Bunlar Carol’la konuşamayacağı şeylerdi. Neden, sır saklamak değildi; konuyu nasıl açacağını bilmeyişiydi.</p>

  <p class="calibre1">Yokuşu tırmanmaya koyuldular. Bobby ipin bir ucunu tuttu ve onu kaldırımın üstünde yerlerde sürükleyerek yan yana yürüdüler. Bobby birdenbire durup işaret etti. “Bak!”</p>

  <p class="calibre1">Daha yukarda sokağı aşan elektrik tellerinin birine sarı bir uçurtma kuyruğu takılı kalmıştı. Sarkarken soru işaretini hatıra getiren bir iz oluşturuyordu.</p>

  <p class="calibre1">Carol, “Evet, gördüm,” dedi. Yine yürümeye koyulmuşlardı. “Ted bu gece gitmeli, Bobby.”</p>

  <p class="calibre1">“Gidemez. Maç bu gece. Albini kazanırsa Ted’in yarın gece bilardo salonundan parasını alması gerekir. Bana kalırsa, o paraya çok ihtiyacı var.”</p>

  <p class="calibre1">Carol başıyla onayladı. “Orası belli. İflas durumunda olduğunu anlamak için giysilerine bakmak yeterli. Bahse yatırdığı miktar herhalde son parasıydı.”</p>

  <p class="calibre1">Bobby, giysileri ha, böyle bir şeye ancak bir kız dikkat eder, diye düşündü ve bunu Carol’a söylemek için ağzını açtı. Ama buna vakit kalmadan arkalarındaki biri, “Vay vay. İşte Gerber Bebeği’yle Maltex Bebeği. Nasılsınız bebekler?” dedi.</p>

  <p class="calibre1">Bobby ile Carol dönüp baktılar. Turuncu gömlekli St. Gabe’li çocukların üçü bisikletlerinin üstünde onlara doğru yavaş yavaş yokuşu tırmanıyorlardı. Bisikletlerinin sepetinde çeşit çeşit beysbol donanımı yığılıydı. Boynundaki zincirin ucunda gümüş haç sallanan sivilceli bir budala, sırtındaki eski püskü askıda bir beysbol sopası taşıyordu. Bobby kendini Robin Hood sanıyor, diye düşündüyse de korkmuştu. Bunlar büyük, liseye giden çocuklardı ve hastanelik olmasını isterlerse onu hastanelik edebilirlerdi. Turuncu gömlekli alçak adamlar, diye düşündü Bobby.</p>

  <p class="calibre1">Carol içlerinden birine, “Selam, Willie,” dedi. Sırtına beysbol sopasını atmış budala değildi bu. Küçük kız sakin, hatta neşeli gözüküyordu, ama Bobby, onun içinde korkunun, tıpkı bir kuşun kanatları gibi çırpındığını duyabiliyordu. Carol, “Oyununuzu seyrettim. Topu çok iyi yakalıyordun,” diye ekledi.</p>

  <p class="calibre1">Carol’un konuştuğu çocuğun arkaya taranmış gür, kızıl kestane saçların altında ve bir erkek vücudunun yukarsında çirkin bir yüzü vardı. Altındaki Huffy bisiklet, gülünç derecede küçüktü. Bobby onun, bir masaldaki deve benzediğini düşündü. Çirkin dev, “Bundan sana ne, Gerber Bebeği?” diye sordu.</p>

  <p class="calibre1">St. Gabe’in üç öğrencisi şimdi onların hizasına varmışlardı. Sonra içlerinden ikisi -boynunda haç sallananı ve Carol’un Willie dediği, biraz daha yaklaştılar ve yere basıp bisikletlerini yürütmeye koyulurken Bobby giderek artan bir korkuyla kendisiyle Carol’un etraflarının çevrildiğini fark etti. Turuncu gömlekli çocuklardan yayılan ter ve Vita kokusu burnuna doluyordu.</p>

  <p class="calibre1">Üçüncü St. Gabe çocuğu Bobby’ye, “Sen kimsin, Maltex Bebeği?» diye sordu. Daha iyi görmek için bisikletinin gidonunun üzerinden onlara doğru uzanmıştı. “Yoksa Garfield misin? Osun, değil mi? Billy Donahue geçen kıştan beri seni hâlâ arıyor. Dişlerini yere dökmek istiyor. Belki de bir başlangıç olması için ben bir iki dişini yere dökmeliyim.”</p>

  <p class="calibre1">Bobby midesinin içinde kötü bir kıpırtı hissetti; bir sepetin içinde kıpırdayan yılanlar varmış gibi. Kendi kendine, bir daha ağlamayacağım, diye karar verdi. Ne olursa olsun, hatta beni hastanelik etseler dahi bir daha ağlamayacağım. Ve Carol’u korumaya çalışacağım.</p>

  <p class="calibre1">Carol’u bunlar gibi büyük çocuklardan koruyacaktı ha? Alay etmeyin.</p>

  <p class="calibre1">Carol, “Niçin o kadar kötüsün, Willie?” diye sordu. Yalnız kızıl kestane renkli saçlı çocukla konuşuyordu.</p>

  <p class="calibre1">“Oysa yalnızken hiç de kötü değilsin. Niçin şimdi kötü olasın?”</p>

  <p class="calibre1">Willie kızardı. Bu ona boynundan yukarsı alev almış gibi bir görünüm veriyordu. Bobby onlar yanında olmadıkları zaman bir insan gibi davranabildiğini arkadaşlarının bilmesini istemediğini tahmin etti.</p>

  <p class="calibre1">“Kes sesini, Gerber Bebeği!” diye hırladı. “Niçin sesini kesip henüz dişleri yerli yerindeyken erkek arkadaşını öpmüyorsun?”</p>

  <p class="calibre1">Üçüncü çocuğun belinde bir motosiklet kayışı, ayaklarında da beysbol sahasının pisliğiyle kaplı eski Snap-Jack ayakkabılar vardı. Carol’un arkasındaydı. Bisikletini yürüterek biraz daha yaklaştı ve kızın at kuyruğunu iki eliyle kavrayıp hızla çekti.</p>

  <p class="calibre1">“Ayyy!” Carol duyduğu acıdan neredeyse haykırıyordu. Canının yanması kadar şaşırmış da görünüyordu. Kendini o kadar hızla çekti ki, az daha düşüyordu. Bobby onu yakaladı -Carol’a göre, arkadaşlarıyla beraber olmadığı zamanlar iyi davranabilen - Willie de güldü.</p>

  <p class="calibre1">Bobby motosiklet kayışlı çocuğa, “Niçin yaptın bunu?” diye bağırdı, bu sözler ağzından çıkarken onları daha önce bin kere işitmiş gibi bir his duydu. Bütün bunlar sanki bir ritüelin parçasıydı, gerçek itiş kakışmadan ve yumruklaşmaya geçilmeden önce söylenenler.</p>

  <p class="calibre1">Bobby yine Sineklerin Tanrısı‘nı, Ralph’ın Jack’le öbürlerinden kaçışını düşündü. Golding’in adasında hiç değilse balta girmemiş orman vardı. Burada ise Carol’la kendisinin kaçacak bir yerleri yoktu.</p>

  <p class="calibre1">“Canım öyle istediği için,” diyor. Sırada bunun söylenmesi var.</p>

  <p class="calibre1">Ama motosiklet kayışlı oğlan bunu söyleyemeden sırtında eski püskü beysbol sopasını taşıyan Robin Hood onun yerine konuştu. “Canı öyle istediği için. Bir diyeceğin var mı, Maltex Bebeği?” Aniden, ancak yılanda görülebilecek bir hızla elini savurdu ve Bobby’nin yüzünün ortasına çarptı. Willie yine güldü.</p>

  <p class="calibre1">Carol ona doğru bir adım attı. “Willie, lütfen yapma…”</p>

  <p class="calibre1">Robin Hood uzanıp Carol’un gömleğinin önünü yakalayarak çekti. “Memelerin büyüdü mü? Yok, daha pek ufakmışlar. Evet, sen sadece bir Gerber Bebeği’ymişsin.” Böyle diyerek küçük kızı itti. Yediği tokattan hâlâ kafasının içi çınlayan Bobby onu yakalayıp ikinci kez düşmesini önledi.</p>

  <p class="calibre1">Motosiklet kayışlı çocuk, “Bu homoyu pataklayalım. Suratından nefret ediyorum,” diye söylendi.</p>

  <p class="calibre1">Bisikletlerinin tekerleklerini gıcırdatarak biraz daha sokuldular. Derken Willie bisikletini yana düşürerek Bobby’ye doğru bir hamle yaptı. Bobby, Floyd Patterson’un zavallı bir taklidi gibi yumruklarını kaldırdı.</p>

  <p class="calibre1">O sırada arkalarında bir ses, “Hey ne oluyor, çocuklar?” diye sordu.</p>

  <p class="calibre1">Willie yumruklarından birini kaldırmıştı. Bu durumda omzunun üzerinden arkaya baktı. Robin Hood’la motosiklet kayışlı öbür çocuk da öyle yaptılar. Metal aksamı paslanmış eski bir mavi Studebaker kaldırımın kenarında durmuştu. Kontrol panelinde manyetik bir İsa göze çarpıyordu. Arabanın önünde ise Anita Gerber’in iri göğüslü ve çok geniş kalçalı arkadaşı Rionda duruyordu. Bu kadın yaz giysileriyle asla dost olamayacaktı. (On bir yaşına rağmen Bobby bile bunun bilincindeydi.) ama şu sırada çocuğun gözüne bir tanrıça gibi gözüktü.</p>

  <p class="calibre1">Carol, “Rionda!” diye bağırdı. Ağlamıyordu, ama ağlamaklı olduğu kesindi. Kadın Willie’yie motosiklet kayışlı çocuğu itip geçti. İkisi de onu durdurmaya kalkışmadılar. St. Gabe’li çocukların üçü de Rionda’ya bakıyorlardı. Bobby’nin gözleri ise Willie’nin sıkılmış yumruğundaydı. Bobby bazen sabahları penisi kaya kadar sertleşmiş ve bir roket gibi dümdüz ileri uzanmış vaziyette uyanıyordu. Ama işemek için tuvalete geçtiği zaman penisi hemen yumuşayıp büzülüveriyordu. Willie’nin dikili kolu da şimdi aynı şekilde gevşiyor, ucundaki yumruk atıverip parmaklara dönüşüyordu. Bu karşılaştırma Bobby’nin gülmesine neden olacaktı, ama buna karşı koydu. Şimdi onun gülümsediğini görseler, bir şey yapamazlardı. Ama sonra… başka bir gün…</p>

  <p class="calibre1">Rionda kolunu Carol’a dolayıp onu dolgun göğüslerinin üstüne çekti. Turuncu gömlekli oğlanları inceliyor ve gülümsüyordu. Gülümsüyor ve gülümsediğini gizlemeye gerek görmüyordu.</p>

  <p class="calibre1">“Sen Willie Shearman’sın, değil mi?”</p>

  <p class="calibre1">Az önce ucu yumruk olan kol Willie’nin yanına düştü. Homurdanarak bisikletini yerden kaldırmaya girişti.</p>

  <p class="calibre1">“Richie O’Meara?”</p>

  <p class="calibre1">Motosiklet kayışlı çocuk Snap-Jack’lerinin parmakuçlarına baktı ve o da bir şeyler homurdandı. Yanakları alev alev yanıyordu.</p>

  <p class="calibre1">“Öyle ya da böyle O’Meara’ların çocuklarından birisin. O kadar kalabalıksınız ki, kimin kim olduğunu hatırlayamıyorum.” Rionda’nın bakışı bu kez Robin Hood’a kaydı. “Ya sen kimsin, koca oğlan? Bir Dedham mısın? Dedham’a benziyorsun doğrusu.”</p>

  <p class="calibre1">Robin Hood ellerine baktı. Parmaklarının birinde sınıf yüzüğü vardı, onu evirip çevirmeye koyuldu.</p>

  <p class="calibre1">Rionda’nın kolu hâlâ Carol’un omuzlarındaydı. Carol da kollarından birini Rionda’nın beline dolayabildiği kadar dolamıştı. Rionda sokaktan, kaldırımla kaldırımın kenar taşı arasındaki ince otluk şeride çıkınca o da oğlanlara bakmadan Rionda’yla yürüdü. Kadın hâlâ Robin Hood’a bakıyordu. “Seninle konuştuğum zaman sorularımı yanıtlasan iyi edersin, evlat,” dedi. “Eğer istersem anneni bulmam zor olmaz. Bütün yapmam gereken Peder Fitzgerald’a sormak.”</p>

  <p class="calibre1">Çocuk sonunda, “Benim adım Harry Doolin,” dedi. Parmağındaki sınıf yüzüğünü giderek daha hızlı çevirmeye başlamıştı.</p>

  <p class="calibre1">Rionda, “Ama iyice yaklaşmıştım, değil mi?” diye tatlı tatlı konuştu. Bu arada ileriye doğru iki üç adım daha atmıştı. Böylece kaldırıma çıkmış oluyordu. Oğlanlara böylesine yakın olmaktan korkan Carol onu durdurmaya çalıştıysa da, Rionda aldırmadı. “Dedham’larla Doolinier hep kendi aralarında evlenirler. Tâ Cork Eyaletinden’den^ beri bu böyle sürüp gitmiştir.”</p>

  <p class="calibre1">Robin Hood değil, sırtına bağlı saçma bir eski püskü beysbol sopası olan Harry Doolin adında bir çocuk. Marlon Brando değil, bir beş yıl daha motosiklet kayışıyla uyumlu bir Harley’i olmayacak -ya da belki hiçbir zaman olamayacak- Richie O’Meara adında bir çocuk. Ve arkadaşlarıyla beraberken bir kıza iyi davranmaya cesaret edemeyen Willie Shearman. Onları hizaya getirmek için beyaz bir aygır yerine B-54 modeli bir Studebaker’le imdada koşan fazla kilolu bir kadın yeterli olmuştu. Bu düşüncenin Bobby’yi avutması gerekirdi, ama olamadı. William Golding’in sözlerini hatırlamıştı. Adadaki çocuklar bir savaş gemisinin mürettebatı tarafından kurtarılsa da mürettebatı kim kurtaracaktı?</p>

  <p class="calibre1">Bu da saçmaydı, çünkü hiç kimse o sırada Rionda Hewson kadar kurtarılmaya böylesine muhtaç görünmüyordu, ama o sözler Bobby’nin bir türlü aklından çıkmıyordu. Ya yetişkinler olmasaydı? Yetişkinler fikri ya sadece bir hayalden ibaretse? Ya paraları sadece misketleriyse ya iş anlaşmaları beysbol kartı alışverişleriyse, savaşları ise parktaki silah oyunlarıysa? Ya hepsi takım elbiselerinin ve giysilerinin içinde burunları sümüklü çocuklarsa? Tanrım, bu olamazdı, değil mi? Düşüncesi bile korkunçtu bunun.</p>

  <p class="calibre1">Rionda, St. Gabe’li çocukları hâlâ o katı ve oldukça tehlikeli bakışıyla süzüyordu. “Siz üç delikanlı sizden daha genç ve daha küçük çocukları hırpalamıyordunuz, değil mi? Özellikle bir tanesi küçük kız kardeşleriniz gibi bir küçük kız olursa?”</p>

  <p class="calibre1">Çocuklar sustular, homurtuyu bile kesmişlerdi. Sadece ayaklarını yere sürüp duruyorlardı.</p>

  <p class="calibre1">“Bunu yapmadığınıza eminim, çünkü bu alçakça bir şey olurdu, öyle değil mi?”</p>

  <p class="calibre1">Kadın onlara bir kez daha karşılıkta bulunmaları için fırsat ve kendi sessizliklerini dinlemek için bol bol vakit verdi.</p>

  <p class="calibre1">“Willie? Richie? Harry? Onları hırpalamıyordunuz, değil mi?”</p>

  <p class="calibre1">Harry, “Tabii ki hayır,” dedi. Bobby o yüzüğü biraz daha hızlı çevirirse, parmaklarının alev alacağını düşünmekten kendini alamadı.</p>

  <p class="calibre1">Rionda hâlâ aynı tehlikeli gülümseyişle, “Öyle bir şey düşünseydim, Peder Fitzgerald’la konuşmam gerekecekti, değil mi?” dedi. “Peder o zaman ailelerinizle konuşması gerektiğini düşünecek babalarını, da popolarınızı okşamak zorunda kalacaklardı… sizler de bunu hak edecektiniz, değil mi? Kendinizden zayıf ve küçükleri hırpaladığınız için hak edecektiniz.”</p>

  <p class="calibre1">Artık gülünç derecede küçük bisikletlerine binmiş olan üç çocuğun sessizlikleri sürüyordu.</p>

  <p class="calibre1">Rionda, “Seni hırpaladılar mı, Bobby?” diye sordu.</p>

  <p class="calibre1">Bobby, “Hayır,” diye hemen atıldı.</p>

  <p class="calibre1">Rionda bir parmağını Carol’un çenesinin altına dayadı ve kızın yüzünü kendisine çevirdi. “Seni hırpaladılar mı, güzelim?”</p>

  <p class="calibre1">“Hayır, Rionda.”</p>

  <p class="calibre1">Rionda küçük kıza bakıp gülümsedi. Carol da gözlerindeki yaşlara rağmen gülümseyerek karşılık verdi. Rionda, “Evet, görünüşe bakılırsa, beladan kurtuldunuz, çocuklar,” dedi. “Bizimkiler, günah çıkarma hücresinde tek bir sıkıntılı dakika bile geçirmenize yol açacak bir şey yapmadığınızı söylüyorlar. Bana kalırsa, onlara hep birlikte teşekkür etmelisiniz, yalan mı?”</p>

  <p class="calibre1">St. Gabe’li çocukların homurdandıkları duyuldu. Bobby içinden sessizce dua ediyordu. Ne olur, bu kadarla kalsın. Sakın bize teşekkül etmek zorunda kalmasınlar. Sakın onurları kırılmasın.</p>

  <p class="calibre1">Rionda belki onun aklından geçenleri duymuştu. (Bobby’nin şimdilerde bu gibi şeylerin mümkün olduğuna inanmak için nedenleri vardı.) “Neyse,” dedi. “işin o yanını atlasak da olur. Haydi, evinize gidin çocuklar.</p>

  <p class="calibre1">Harry, sen de eğer Moira Dedham’ı görürsen, ona Rionda’nın hâlâ her hafta Bridgeport’taki Bingo’ya gittiğini, eğer isterse onu da götürebileceğimi söyle.”</p>

  <p class="calibre1">Harry, “Tabii, söylerim,” dedi. Bisikletine bindi ve gözlerini kaldırımdan ayırmayarak yokuşu tırmanmaya koyuldu. Karşısına yayalar çıkacak olsa, büyük bir olasılıkla onları ezip geçecekti, iki arkadaşı da onu izlediler; ona yetişmek için acele ediyorlardı.</p>

  <p class="calibre1">Onların uzaklaşmalarını seyrederken Rionda’nın yüzündeki gülümseyiş yavaş yavaş silindi. “Gecekondu İrlandalıları,” diye söylendi sonunda. “Bela arıyorlar. Canları cehenneme. Carol sen sahiden iyi misin?” Carol iyi olduğunu söyledi.</p>

  <p class="calibre1">“Ya sen Bobby?”</p>

  <p class="calibre1">“Tabii ki iyiyim.” Kadının önünde jöle gibi titrememek için bütün gücünü göstermek zorunda kalmıştı. Ama Carol perişan olmamayı başardığına göre, kendisinin de aynı şeyi yapabileceğini düşünüyordu.</p>

  <p class="calibre1">Rionda, Carol’a, “Arabaya atla,” dedi. “Seni evine kadar götüreceğim Sen de koşarak karşıya geç ve evine gir, Bobby. Bu çocuklar yarına kadar seni ve Carol’u unutacaklardır, ama bu gece ikinizin de evinizde oturmanız daha akıllıca olur.”</p>

  <p class="calibre1">Bobby, “Peki,” dediyse de, çocukların onları ne yarına, ne o haftanın sonuna, ne de yazın sonuna kadar unutmayacaklarını biliyordu. O ve Carol uzun zaman Harry ile arkadaşlarının karşısına çıkmamaya dikkat etmek zorundaydılar. “Hoşça kal, Carol.”</p>

  <p class="calibre1">“Sen de hoşça kal.”</p>

  <p class="calibre1">Bobby, Broad Sokağı‘nda karşıya geçti. Sokağın öbür yanında durup Rionda’nın eski arabasının Gerber’lerin oturdukları apartmana doğru yokuşu tırmanmasını seyretti. Carol arabadan inince yokuşun sonuna bakıp elini salladı. Bobby de ona elini salladıktan sonra da 149 numaranın önündeki basamakları çıkıp içeri girdi. Ted oturma odasında oturmuş bir sigara içiyor ve Life dergisini okuyordu. Derginin kapağında Anita Ekberg’in resmi vardı. Bobby, Ted’in bavullarıyla kese kâğıtlarının doldurulmuş olduğundan emindi, ama ortalıkta onlardan hiçbir iz yoktu; onları yukarda, odasında bırakmış olmalıydı. Çocuk buna sevindi. Onları görmek istemiyordu. Orada olduklarını bilmek dahi yeterince kötüydü. - Ted, “Ne yaptın?” diye sordu.</p>

  <p class="calibre1">Bobby, “Fazla bir şey olmadı,” dedi. “Sanırım, yatağıma uzanıp yemek zamanına kadar bir şeyler okuyacağım.” Ardından odasına geçti. Yatağının yanında yerde Harwich Halk Kütüphanesi’nin erişkinler bölümünden alınmış üç kitap duruyordu; Clifford D. Simak’ın Kozmik Mühendisler’i, Ellery Queen’in Roma Şapkasının Sırrı ve William Golding’in Vârisler’i. Bobby Vârisler’i seçti ve başı yatağın ayak ucunda, çoraplı ayakları ise baş yastığının üstün olmak üzere yatağına uzandı. Kitabın kapağında mağara adamları vardı ve neredeyse soyut olarak nitelenebilecek şekilde çizilmişlerdi. Bir çocuk kitabının kapağında asla bu biçim mağara adamları göremezniz. Erişkinlere mahsus bir kütüphane kartına sahip olmak zevkli işti. Ama her nedense bu durum önceleri sandığı kadar zevkli değil.</p>

  <p class="calibre1">Hawai Gözü saat dokuzda başlıyordu. Bobby de normalde diziyi seyretmek için deli olurdu, (Annesi Hawai Gözü ve Dokunulmazlar’ın şovların çocuklara göre fazla şiddet içerdiğini söyler ve Bobby’nin onları seyretmesine izin vermezdi.) ama bu gece dikkati dağılıyordu. Oraya altmış milden daha yakın bir yerde Eddie Albini’yle Kasırga Haywood boy ölçüşeceklerdi. Gillette Mavi Bıçak Kızı üstünde mavi mayosu ve ayaklarında yüksek topuklu mavi ayakkabılarıyla her raundun başlamasından önce ringin etrafını dolaşacak ve üstünde mavi renkli sayı olan bir pankartı havaya kaldıracaktı. 1…2…3V.4…</p>

  <p class="calibre1">Bobby saat dokuz buçuğa yaklaşırken sarışın sosyete kadınını kimin öldürdüğünü keşfetmek şöyle dursun, TV şovundaki dedektifi bile teşhis edememişti. Ted ona, “Kasırga Haywood sekizinci raundda yere çarpacak,” demişti. Yaşlı Gee bunu biliyordu. Ama ya bir şey aksi giderse? Ted’in gitmesini istemiyorsa da öyle bir durumda onun boş bir cüzdanla gitmesi düşüncesine dayanamıyordu. Herhalde bu olamazdı… olabilir miydi? Bobby bir dövüşçünün bilerek yenilmesi gerekirken fikrini değiştirdiği bir TV şovu görmüştü. İster misin, bu gecede öyle bir şey olsundu? Kasten yenilmek kötü bir şeydi, sahtekârlıktı -söylesene ilk ipucun neydi Sherlock?- ama Kasırga Haywood bu sahtekârlığı yapmazsa Ted’in başı büyük derde girecekti. Sully-John’un diyeceği gibi, “kesinkes büyük dertte” olacaktı.</p>

  <p class="calibre1">Oturma odasının duvarındaki güneş biçimindeki saate göre dokuz buçuk olmuştu. Bobby’nin hesabına göre yaşamsal önemi olan sekizinci raunt başlamıştı bile.</p>

  <p class="calibre1">“Vârisler’ i nasıl buldun?”</p>

  <p class="calibre1">Bobby kendi düşüncelerine öylesine dalmıştı ki Ted’in sesi onu yerinden hoplattı. TV’de Keenan Wynn bir buldozerin önünde duruyor ve sigara uğruna bir mil yürüyebileceğini söylüyordu.</p>

  <p class="calibre1">“Sineklerin Tanrısı‘ndan çok daha güç,” dedi Bobby. “Anladığım kadarıyla eski çağlarda mağarada yaşayan iki küçük aile ortalıkta dolaşıyor. Bir tanesi daha zeki. Ne var ki, asıl kahraman öbür aile, budala aile. Az daha vazgeçiyordum, ama konu giderek ilginçleşiyor. Onun için devam edeceğim galiba.”</p>

  <p class="calibre1">“İlk karşılaştığın aile, küçük kızları olan, Neandertal’dır. ikinci aile -o .. aslında bir kabile, Golding’in kabileleri yok mu? Kromanyon’durlar. İki grup arasında olanlar trajedi tanımlamasına uygun düşüyor: Olaylar önlenemeyecek mutsuz bir sona doğru sürükleniyor.”</p>

  <p class="calibre1">Ted devam ederek Shakespeare’in oyunlarından, Poe’nun şiirlerinden ve Theodore Dreiser adındaki birinin romanlarından söz etti. Bobby başka zaman olsa bunlarla ilgilenirdi, ama şimdi aklı sürekli olarak Madison Square Garden’e kayıyordu. Köşebaşı Cebi’nde çalışır durumdaki tek tük bilardo masalarında olduğu gibi ışıklar altındaki ringi görebiliyordu. Haywood, şaşkın Eddie Albini’ye sol ve sağ kroşeler yağdırırken kalabalığın haykırdığını da duyar gibiydi. Haywood şike yapmayacaktı; aksine TV şovundaki öbür boksör gibi rakibinin fena halde canını yakacaktı. Bobby’nin burnuna ter kokusu doluyor, eldivenlerin ete çarpışının çıkardığı sesleri duyar gibi oluyordu. Albini’nin gözleri kaydı… dizleri büküldü… Halk ayağa fırlamış, bağırıyordu…</p>

  <p class="calibre1">“…kaderin, kaçınılamaz bir güç oluşu fikri Yunanlılarla başlamış görünüyor. Euripides adında bir oyun yazarı vardı…”</p>

  <p class="calibre1">Bobby, “Arayın onu,” dedi ve hayatında hiç sigara içmediği halde (1964’de haftada bir kartondan fazlasını tüketecekti.) sesi bütün gün sigara tüttürdükten sonra Ted’in geceki sesi kadar sert ve çatlak çıktı. “Anlamadım, Bobby.”</p>

  <p class="calibre1">“Bay Files’ı arayın da dövüşün ne olduğunu öğrenelim.” Bobby güneş biçimindeki saate baktı. Dokuzu kırk dokuz geçiyordu. “Yalnız sekiz raunt dövüşeceklerse, şimdi bitmiştir.”</p>

  <p class="calibre1">Ted, “Maçın bitmiş olması gerektiğinin ben de farkındayım, ama Files’a bu kadar erken telefon edersem bir şey bildiğimden şüphelenebilir,” dedi. “Radyodan da bir şey öğrenemem, bu maçın radyodan verilmeyeceğini ikimiz de biliyoruz. Beklemek daha doğru ve daha güvenli. Benim bazı önsezilere sahip bir adam olduğumu düşünsün. Sonucun bir nakavt değil de bir karar yüzünden olduğunu beklemiş gibi saat onda telefon edeceğim. O vakte kadar da sakın tasalanma, Bobby. İşlerin yolunda olduğunu söyledim sana.”</p>

  <p class="calibre1">Bobby Hawai Gözü‘nü izlemekten vazgeçti. Kanepede oturuyor, aktörlerin gevezeliklerine kulak veriyordu. Adamın biri şişko bir Hawaili’liye bağırdı. Beyaz mayo giymiş bir kadın denize koştu. Ses bantında davullar gümbürderken bir araba bir başka arabayı kovalıyordu. Garip saatindeki ibreler sanki sürünüyor, Everest’in son yüz metrelerini aşmaya çalışan dağcılar gibi ona ve on ikiye doğru savaş veriyorlardı. Sosyete kadınını öldüren adam bir ananas tarlasında koşarken kendisi de öldürüldü ve Hawai Gözü nihayet bitti.</p>

  <p class="calibre1">Bobby gelecek haftanın şovunun parçalarını görmeyi bekleyemedi. Televizyonu kapayarak, “Arayın. Yalvarırım, arayın,” dedi.</p>

  <p class="calibre1">Ted, “Bir dakika,” dedi. “Sanırım bira limitini biraz aştım. Sıvı saklama tanklarımın geçen yıllarla büzüştükleri anlaşılıyor.”</p>

  <p class="calibre1">Yaşlı adam böyle diyerek ayaklarını sürte sürte tuvaletin yolunu tuttu. Hiç bitmemecesine uzayan bir sessizlik, arkasından da klozetin içine püsküren bir işeme sesi duyuldu. Ted, “Aaah!” dedi. Duyduğu büyük memnuniyet sesine yansımıştı.</p>

  <p class="calibre1">Bobby daha fazla oturamadı. Yerinden kalkıp oturma odasını arşınlamaya koyuldu. Tommy Kasırga Haywood’un şu sırada Garden’deki köşesinde fotoğraflarının çekildiğine, flaşlar yüzüne beyaz bir ışık boşaltırken bereli haline rağmen yüzünün mutluluktan ışıldadığına emindi. Gillette Mavi Bıçakları Kızı da orada yanında, kolunu onun omuzlarına dolamış durumda olsa gerekti. Haywood’un kolu da kızın belini kavrarken Eddie Albini unutulmuş bir şekilde kendi köşesinde yığılıp kalmıştı. Şaşkın gözlen neredeyse kapanacak derecede şişmişti. Yediği yumruklardan sonra tamamen ayık olmadığı söylenebilirdi.</p>

  <p class="calibre1">Ted en sonunda döndüğünde Bobby umutsuzluk içindeydi. Albini’nin dövüşü, arkadaşının da beş yüz dolarını kaybettiğini biliyordu. Parasız kaldığını öğrendiği zaman Ted kalır mıydı acaba? Kalabilirdi -ama kalırsa ve alçak adamlar da gelirse ne olacaktı?</p>

  <p class="calibre1">Ted telefonu eline alıp numarayı çevirirken, Bobby onu seyrediyor, yumrukları açılıp kapanıyordu.</p>

  <p class="calibre1">Ted “Rahatla, Bobby,” dedi. “İşler yoluna girecek.”</p>

  <p class="calibre1">Ama Bobby rahatlayamıyordu. Karnının içi kızgın tellerle doluydu</p>

  <p class="calibre1">Ted telefonu kulağına dayamıştı ve sanki saatlerden beri susuyordu sanki.</p>

  <p class="calibre1">Bobby, “Niçin yanıt vermiyorlar?” diye öfkeyle fısıldadı.</p>

  <p class="calibre1">“Telefon henüz iki kez çaldı, Bobby. Niçin yanıt vermiyorsunuz? Bay Brautigan arıyor. Ted Brautigan. Bu öğleden sonra görüşmüştük bayan.” Ted, Bobby’ye gözünü kırptı. Nasıl bu kadar keyifli olabiliyordu? Bobby, Ted’in yerinde olsa değil göz kırpmak, telefonu kulağında tutmayı bile başaramayacağını hissediyordu. “Evet, bayan, burada.” Ted, Bobby’ye döndü ve telefonun ağızlığını örtmeden, “Alanna, kız arkadaşının nasıl olduğunu soruyor,” dedi.</p>

  <p class="calibre1">Bobby konuşmaya çalıştıysa da ağzından sadece bir vızıltı çıkarmayı başardı.</p>

  <p class="calibre1">Ted, Alanna’ya, “Bobby, kız arkadaşının iyi olduğunu söylüyor,” dedi. “Ve bir yaz günü kadar güzel. Len’le konuşabilir miyim? Evet, bekleyebilirim. Ama lütfen bana dövüşü anlat.” Sessizlik yine uzadıkça uzadı. Ted’in yüzünde herhangi bir anlam okunamıyordu. Bobby’ye döndüğünde bu kez ağızlığı eliyle örtmüştü. “Albini’nin ilk beş rauntta fena halde hırpalandığını, altıncı ve yedinci rauntlarda dayandığını sonra nasıl olduysa bir sağ kroşe attığını, sekizinci rauntta da Haywood’u yere mıhladığını söylüyor. Kasırga böylece nakavt olmuş. Ne büyük sürpriz, değil mi?”</p>

  <p class="calibre1">Bobby, “Evet,” dedi. Dudakları uyuşmuştu. Her şey gerçekti. Cuma gecesi bu zaman Ted gitmiş olacaktı. İnsan cebinde iki bin dolarla bir yığın alçak adamdan uzun zaman kaçabilirdi.</p>

  <p class="calibre1">Bobby banyoya geçti ve diş fırçasına diş macunu sürdü. Ted’in yanlış boksör üzerine bahse girmiş olduğu korkusu kaybolmuştu, ama yaklaşan kaybın üzüntüsü hâlâ içindeydi ve giderek kuvvetleniyordu. Gerçekleşmemiş bir şeyin bu kadar acı verebileceğini asla tahmin edemezdi. Bir hafta kadar sonra onda neyin bu kadar harika olduğunu hatırlamayacağım. Bir yıl sonra onu hemen hemen hatırlamayacağım.</p>

  <p class="calibre1">Bu doğru muydu? Tanrım, bu doğru olabilir miydi?</p>

  <p class="calibre1">Bobby, hayır, diye düşündü. Öyle olmasına müsaade etmeyeceğim.</p>

  <p class="calibre1">Ted öbür odada Len Files’la konuşuyordu. Dostça bir konuşma yapar görünüyorlardı. Aynen Ted’in öngördüğü gibi. Evet, Ted bir önsezisine kulak verdiğini anlatıyordu. Güçlü bir önseziydi. Ertesi gün saat dokuz buçuk ödeme için uygundu. Tabii ki küçük arkadaşının annesi saat sekiz sularında dönerse. Biraz gecikirse Len, Ted’i saat o da veya on buçukta görecekti. Bu uygun muydu? Ted’in güldüğü duyulduğuna göre, söyledikleri şişko Lennie Files’a çok uygundu.</p>

  <p class="calibre1">Bobby diş fırçasını aynanın altındaki rafta duran bardağın içine koydu ve pantolonunun cebine uzandı. Orada parmaklarının tanımadığı, cebindeki her zamanki öteberinin parçası olmayan bir şey vardı Yeşil kayışlı anahtar halkasını, Bridgeport’un annesi tarafından bilinmeyen bir bölümünün özel anısını cebinden çıkardı. KÖŞEBAŞI CEBİ BİLARDO VE OYUN SALONU. KENMORE 8-2127.</p>

  <p class="calibre1">Onu bir yere saklamış (ya da tamamıyla başından atmış) olması gerekirdi, ama sonra birden aklına bir şey geldi. O gece hiçbir şey Bobby Garfield’i neşelendiremezdi, ama bu, biraz neşelenmesini sağlayabilirdi. Anahtar halkasını Carol Gerber’e verecek, onu nerede bulduğunu asla annesine söylememesini sık sıkı tembih edecekti. Carol’un halkaya takabileceği en az iki anahtarı olduğunu biliyordu; apartmanının anahtarıyla Rionda’nın ona doğum gününde armağan ettiği günlüğün anahtarı. (Carol, Bobby’den üç ay büyüktü, ama bu yüzden asla üstünlük taslamıyordu.) Anahtar halkasını ona vermek, sürekli flörtü olmasını istemek gibi bir şey olacaktı. İşi gevezeliğe vurup bunu söyleyerek kendini zor duruma düşürmeyecekti;</p>

  <p class="calibre1">Carol anlayacaktı. Harika bir kız olmasının bir parçasıydı bu.</p>

  <p class="calibre1">Bobby anahtar halkasını rafın üstünde bardağın yanına bıraktı ve pijamasını giymek için yatak odasına döndü. Oradan çıktığında Ted kanepede oturuyor ve bir sigara tüttürerek ona bakıyordu.</p>

  <p class="calibre1">“Bobby iyi misin?”</p>

  <p class="calibre1">“Sanırım. İyi olmak zorundayım, öyle değil mi?”</p>

  <p class="calibre1">Ted başının hareketiyle bunu doğruladı. “Sanırım, ikimiz de iyi olmak zorundayız.”</p>

  <p class="calibre1">Bobby- “Sizi tekrar görecek miyim?” diye sordu. Bunu sorarken Yalnız Kovboy gibi davranmaması, o klişeleşmiş “Tekrar görüşürüz arkadaş” türünden laflar etmemesi için dua ediyordu. Boktan laflardı bunlar. Bobby, Ted’in kendisine asla yalan söylemediğini düşünüyor ve sona yaklaştıkları şu sırada buna başlamasını istemiyordu.</p>

  <p class="calibre1">“Bilmiyorum.” Ted sigarasının ucuna bakıyordu. Adam başını kaldırdığında Bobby gözlerinin yaşlı olduğunu gördü. “Sanmıyorum,” diye ekledi.</p>

  <p class="calibre1">O gözyaşları Bobby’nin çözülmesine neden oldu. Odayı koşarak aslı Ted’e sarılmak istiyor, ona sarılmaya ihtiyaç duyuyordu. Ted kollarını ihtiyar adamların rağbet ettiği türden sarkık gömleğinin önünde çaprazlayınca çocuk durdu. Ted’in yüzünde dehşetle karışık bir şaşkınlık okunuyordu.</p>

  <p class="calibre1">Bobby, kollarını hâlâ kucaklamak ister gibi uzatmış durumda kalakalmıştı. Sonunda onları yavaşça indirdi. Sarılmak yoktu, dokunmak yoktu. Kural buydu, ama kural acımasızdı. Kural yanlıştı. Bobby, “Bana mektup yazacak mısınız?” diye sordu.</p>

  <p class="calibre1">Ted bir an düşündükten sonra, “Sana kart yollayacağım,” diye yanıt verdi. “Doğrudan sana değil tabii, bu ikimiz için de tehlikeli olabilir. Ne yapayım? Bir fikrin var mı?”</p>

  <p class="calibre1">Bobby, “Onları Carol’a yollayın,” dedi. Düşünmeye bile gerek görmeden konuşmuştu.</p>

  <p class="calibre1">“Ona alçak adamlardan ne zaman bahsettin, Bobby?” Ted’in sesinde sitem yoktu. Niçin olsundu ki? Gidiyordu, öyle değil mi ya? Olsa olsa alışveriş arabası hırsızının öyküsünü yazan gazeteci, gazetesine şöyle bir başlık atabilirdi: KAÇIK YAŞLI ADAM UZAYDAN GELENLERDEN KAÇIYOR. İnsanlar kahvaltılarını yapıp kahvelerini içerken yazıyı birbirlerine okuyup güleceklerdi. Ted geçen gün ne demişti? Küçük kent mizahı demişti galiba. Ama o kadar komikse insanın niçin kalbini kırıyordu? Niçin o kadar acı veriyordu.</p>

  <p class="calibre1">Çocuk zor duyulur bir sesle, “Bugün söyledim,” dedim. “Onu Parkta gördüm… sonra her şey ağzımdan dökülüverdi.”</p>

  <p class="calibre1">Ted içini çekti. “Böyle şeyler olur. Ben bunu iyi bilirim. Bazen baraj yıkılıverir. Öylesi bazen daha da iyi. Arkadaşına onun aracılığıyla seninle bağlantı kurmak isteyebileceğimi söylersin, değil mi?”</p>

  <p class="calibre1">“Tabii.”</p>

  <p class="calibre1">Ted parmağını dudaklarına vurarak düşündü. Sonra başım salladı. “Yollayacağım kartların yukarsına Sevgili Carol yerine Sevgili yazacağım. Aşağısına da Bir Dost diye imza atacağım. Böylece yazanın kim olduğunu ikiniz de bileceksiniz. Tamam mı?”</p>

  <p class="calibre1">Bobby, “Tamam,” dedi. “Harika.” Harika falan değildi, harika olan hiçbir şey yoktu, ama bu kadarıyla yetinmek zorundaydı.</p>

  <p class="calibre1">Çocuk birden elini kaldırıp parmaklarını öptü ve üzerlerinden üfledi. Kanepede oturan Ted gülümsedi, öpücüğü yakaladı ve buruşuk yanağına oturttu. “Artık gidip yatsan iyi olacak, Bobby” dedi “Çok yoğun bir gün geçirdik, saat de geç oldu.”</p>

  <p class="calibre1">Bobby yatmaya gitti.</p>

  <p class="calibre1">Önce aynı düşü gördüğünü sandı; Biderman, Cushman ve Dean, William Golding’in adasının yağmur ormanında annesini kovalıyorlardı. Derken Bobby ağaçlarla sarmaşıkların duvar kâğıdının bir parçası, annesinin uçan ayaklarının altındaki yolun ise kahverengi halı olduğunun farkına vardı. Yer yağmur ormanı değil, bir otel koridoruydu. Warwick Oteli kafasında bu şekilde betimlenmîşti.</p>

  <p class="calibre1">Ama Bay Biderman’la öbür iki hergele Liz’i hâlâ kovalıyorlardı. St. Gabe’li çocuklar; Willie, Richie ve Harry Doolin de onlara katıldı. Hepsi, yüzlerini yol yol kırmızı ve beyaza boyamışlardı. Hepsi de üstüne parlak bir kırmızı gözün resmedilmiş olduğu parlak sarı renkte yelekler giymişlerdi.</p>

  <p class="calibre1">O yeleklerin dışında çıplaktılar. Cinsel organları çalı gibi pübis kıllarının üstünde hoplayıp zıplıyordu. Harry Doolin dışındakilerin ellerinde kılıçlar vardı. Harry’nin ise elinde silah olarak beysbol sopası duruyordu. Her iki ucu yontularak sivriltilmişti.</p>

  <p class="calibre1">Cushman, “Kaltağı öldürün!” diye uluyordu.</p>

  <p class="calibre1">Don Biderman da, “Kanını için!” diye bağırarak kılıcını tam bir köşeyi döndüğü sırada Liz Garfield’in üstüne fırlattı. Kılıç, ormanın resmedilmiş olduğu duvarların birine titreyerek saplandı.</p>

  <p class="calibre1">Willie -arkadaşlarıyla beraber olmadığı zamanlar iyi davranabilen- “onu pis deliğine sok!” diye bağırdı. Göğsündeki kırmızı göz dik dik bakıyordu. Daha aşağıda penisi de dik dik bakıyor görünüyordu.</p>

  <p class="calibre1">“Koş, Anne!” Bobby bağırmaya çalıştıysa da ağzından hiçbir kelime çıkamadı. Ne ağzı vardı, ne de vücudu. Hem oradaydı, hem değildi annesinin yanında onun gölgesiymiş gibi uçuyordu. Liz’in soluk almaya çabaladığını, duyduğu korkudan titreyen dudaklarını ve yırtılmış çoraplarını gördü. Abiye elbisesi de yırtılmıştı. Tırmalanmış göğüslerinden biri kanıyordu. Gözlerinden biri hemen hemen kapanmıştı. Eddie Albini veya Kasırga Haywood’la, belki aynı zamanda her ikisiyle de birkaç raunt dövüşmüştü sanki.</p>

  <p class="calibre1">Richie, “Vücudunu yarıp ikiye böleceğim!” diye bağırdı.</p>

  <p class="calibre1">Curtis Dean de avazı çıktığı kadar bağırdı. “Seni diri diri yiyeceğim! Kanını içecek, bağırsaklarını yere dökeceğim!”</p>

  <p class="calibre1">Bobby’nin annesi dönüp onlara baktı. Ayakları (İskarpinlerini bir yerlerde düşürmüştü.) birbirine dolaştı. Bobby, “Yapma bunu, anne. Tanrı aşkına, yapma bunu, diyerek inledi.</p>

  <p class="calibre1">Liz onu duymuş gibi yine başını ileriye çevirdi ve daha hızlı koşmaya çalıştı. Duvardaki bir posterin yanından geçti:</p>

  <p class="calibre1">YALVARIRIZ, EVCİL DOMUZUMUZU BULMAMIZA YARDIM EDİN</p>

  <p class="calibre1">LIZ bizim MASKOTUMUZDUR!</p>

  <p class="calibre1">LIZ 34 YAŞINDA!</p>

  <p class="calibre1">O HUYSUZ BİR DİŞİ DOMUZDUR, ama BİZ ONU SEVİYORUZ!</p>

  <p class="calibre1">“SÖZ VERİYORUM” derseniz ne isterseniz yapar.</p>

  <p class="calibre1">(veya)</p>

  <p class="calibre1">“BU İŞTE PARA VAR!” HOusitonic 5-8337’yi ARAYIN</p>

  <p class="calibre1">(veya)</p>

  <p class="calibre1">WILLIAM PENN GRILL’ine GETİRİN!</p>

  <p class="calibre1">SARI PALTOLU ALÇAK ADAMLARI isteyin!</p>

  <p class="calibre1">Kural: “ONU AZ PİŞMİŞ YERİZ!”</p>

  <p class="calibre1">Annesi de posteri görmüştü. Ayakları birbirine dolaşınca bu sefer gerçekten düştü.</p>

  <p class="calibre1">Bobby, “Kalk ayağa, anne!” diye bağırdı, ama annesi kalkmadı belki de kalkamadı. Bunun yerine kahverengi halının üstünde süründü. İlerlemeye çalışırken bir yandan omzunun üzerinden arkaya bakıyor, saçları terli perçemler halinde yanaklarına ve alnına dökülüyordu. Elbisesinin arkası koparılmıştı. Bobby onun çıplak poposunu görebiliyordu, donu da gitmişti. Daha beteri, baldırlarının arkası kan içinde kalmıştı. Ona ne yapmışlardı? Tanrım, Bobby’nin annesine ne yapmışlardı?</p>

  <p class="calibre1">Don Biderman, Liz’in ilersinde köşeyi döndü, bir kestirme bulmuş ve Liz’in yolunu kesmişti. Ötekiler de hemen arkasındaydı. Bay Biderman’ın penisi, bazen yataktan kalkmadan ve tuvalete gitmeden önce Bobby’ninki gibi, dümdüz havaya kalkmıştı. Şu farkla ki, Bay Biderman’ın penisi kocamandı; bir deniz canavarına benziyordu. Bobby annesinin bacaklarındaki kanı anladığını düşündü, istemiyor, ama anladığını düşünüyordu.</p>

  <p class="calibre1">Bay Biderman’a, “Onu rahat bırakın!” diye bağırmaya çalıştı. “Onu rahat bırakın, ona yeterince kötülük yapmadınız mı?”</p>

  <p class="calibre1">Bay Biderman’ın sarı yeleğinin üstündeki kırmızı göz birdenbire daha geniş açıldı ve bir yana kaydı. Bobby göze görünmüyordu, vücudu bu dünyanın fırıldak gibi dönen tepesinin bir dünya altındaydı… Ama kırmızı göz onu gördü. Kırmızı göz her şeyi görüyordu.</p>

  <p class="calibre1">Bill Cushman’la Curtis Dean bir ağızdan, “Domuzu öldürün. Kanını için,” diye bağırdılar.</p>

  <p class="calibre1">Willie ile Richie de kart zamparaların arkasına takılarak, “Domuzu öldürün, bağırsaklarını yola dökün, etini yiyin,” diye bir tekerleme tutturdular. Erkeklerinki gibi onların da penisleri kılıca dönüşmüştü.</p>

  <p class="calibre1">Harry de arkadaşlarına katıldı. “Onu yiyin, onu için, bağırsaklarını deşin, onu düzün.”</p>

  <p class="calibre1">“Kalk, anne! Kaç! Onlara engel ol!” Liz denedi. Ne çare ki dizlerinin üstünde doğrulup ayağa kalkacağı sırada Biderman üzerine atıldı Ötekiler de onu izleyip Liz’in etrafını çevirdiler ve üstünde kalan giysileri koparmaya giriştiler. Bobby bu arada buradan çıkmak istiyorum, burdan aşağı inip kendi dünyama dönmek, onu durdurup öbür yana getirmek, böylece kendi dünyamda kendi odama dönebilmek istiyorum, diye düşünüyordu. Su farkla ki orası bir tepe değildi. Düşün görüntüleri parçalanmaya, kararmaya başlarken Bobby de bunu biliyordu. Bir tepe değil bir bütün hayatın üstünde hareket ettiği ve döndüğü bir mihverdi. Sonra o da kayboldu ve kısa bir süre merhametli bir yokluk egemen oldu Çocuk gözlerini açınca, yatak odasının güneşle dolduğunu gördü. Eisenhower’in başkanlığının son haziranındaki bir perşembe sabahında yaz güneşi.</p>
</body>
</html>
