<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="calibre6">ATLANTİS’DE KUPALAR</h2>

  <h3 class="calibre7" id="sigil_toc_id_2">1</h3>

  <p class="calibre1">1966’da Maine Üniversitesine geldiğim vakit bana ağabeyimden kalan eski steyşının üstünde biraz lime lime ve solmuş durumda, ama rahat okunabilir bir Goldwater etiketi vardı. 1970’de üniversiteden ayrıldığım zaman arabam yoktu. Buna karşın bir sakalım, omuzlanma dökülen saçlarım ve üstündeki etikette RICHARD NIXON BİR SAVAŞ SUÇLUSUDUR yazılı bir sırt çantam vardı. Kot ceketimin yakasındaki düğmede ŞANSLI BİR OĞUL DEĞİLİM diye yazılıydı. Sanırım, kolej bir değişim zamanı, çocukluğun son önemli kasılmasıdır. Ama altmışlı yılların sonlarında kampüslerine gelen öğrencilerin karşılaştıkları ölçüde değişimlerin başka zamanlarda görüldüğünden şüpheliyim.</p>

  <p class="calibre1">Çoğumuz o yıllar hakkında fazla bir şey söylemeyiz. Hatırlamadığımız için değil, sadece o sıralarda konuştuğumuz dil yok olduğu için. Altmışlı yıllar hakkında konuşmaya çalıştığım -hatta onları düşünmeye çalıştığım zaman bile- hem dehşet duyuyor, hem de neşeleniyorum. Paçaları bollaşan pantolonlar görüyorum. Haşiş ve patçuli, tütsü ve nane kokularını alıyorum. Ve Donovan Leitch’ın, Atlantis anakarası hakkındaki tatlı ve bir o kadar aptal şarkısını söylediğini duyuyorum, bunun güftesi ise geceleri uyuyamadığımda beni derinden etkiliyor. Yaşım ilerledikçe bu şarkıyı budalalığından sıyırıp tatlılığını anımsamak 9iderek zorlaşıyor. O sıralarda daha küçük olduğumuzu, mantarların altında kendi parlak renkli hayatlarımızı yaşayacak ve o mantarları a9aç zannedecek kadar küçük olduğumuzu kendi kendime hatırlatmak zorundayım. Bütün bunların gerçek bir anlamı olmadığını biliyorum, ama bu yapabildiğimin en iyisi: Selam Atlantis.</p>

  <h3 class="calibre7" id="sigil_toc_id_3">2</h3>

  <p class="calibre1">Son sınıfı okurken kampus dışında LSD Acres diye bilinen Stiwter Nehri tarafındaki harap kulübelerde kalıyordum. Ama 1966’da Maine Üniversitesi’ne gelince Chamberlain Hall’da kalmaya başladım Burası üç yatakhaneli bir siteydi: Chamberlain (erkekler), King (erkekler) ve Franklin (kızlar). Bir de yatakhanelerin biraz uzağında Holyoke Commons diye bilinen bir yemekhane bölümü vardı. Aslında pek uzak sayılmazdı, sadece iki yüz metre uzaktaydı, ama rüzgârın kuvvetli olduğu, ısının da sıfırın altına düştüğü kış gecelerinde oldukça uzak geliyordu insana. Holyoke’a Ovaların Sarayı adı takıldığına göre yeterince uzak olsa gerekti. Çoğu dershanelerin dışında olmak üzere kolejde pek çok şey öğrendim. Örneğin, bir kızı öperken aynı zamanda bir prezervatifin nasıl takılacağını, (Bu gerekli, ama çoğu zaman dikkate alınmayan bir hünerdir.) yarım litrelik bir bira kutusunun kusmadan nasıl boşaltılacağını, boş zamanımda nasıl fazladan para kazanacağımı (benden daha fazla parası olan -ki bunlar çoğunluktaydı- çocukların tezlerini yazarak), koca bir Cumhuriyetçi sülalesinden gelmeme rağmen, onlardan biri olmamayı, başımın yukarsında tuttuğum bir pankartla ve “Bir iki üç dört kahrolası savaşınızda biz yokuz” ve “Hey hey LBJ (Lyndon Johnson) bugün kaç çocuk öldürdün?” diye şarkı söyleyerek sokaklarda dolaşmayı öğrendim. Göz yaşartıcı bomba atıldığında rüzgâr yönünde durmak, bu yapılamadığı takdirde de burna bir mendil ya da bir bandana dayayıp hemen ardından yavaş yavaş solunmak gerektiğini de öğrendim. Polisler ortaya çıktığı vakit de yapmanız gereken, kendinizi yanlamasına yere atmak, dizlerinizi göğsünüze kadar çekmek ve başınızın arkasını ellerinizle korumaktır. 1968’de Chicago’da ne kadar iyi korunursanız korunun polislerin pestilinizi çıkarabildiklerini de öğrendim.</p>

  <p class="calibre1">Ama bütün bunları öğrenmemden önce Kupa dediğimiz King oyununun zevklerini ve tehlikelerini öğrendim. 1966 sonbaharında Chamberlain Hall’un üçüncü katında bulunan on altı odada otuz iki çocuk vardı. Bu çocukların on dokuzu 1967 sonbaharına kadar King’e kurban olan odaya taşınmış ya da çakmıştı. O sonbahar çok bulaşıcı bir grip salgını hepimizi kırıp geçti. Üçteki delikanlıların sadece üçünün yüzde yüz bağımlı olduğunu sanıyorum. Bunlardan biri oda arkadaşım Nathan Hompstand’dı. Bir tanesi de katın disiplin sorumlusu David ‘Dearie’ DearLorn’du. Üçüncüsü ise kısa bir zaman sonra Chamberlain Hall’un sakinleri arasında ‘Rip-Rip,’ diye tanınacak olan Stokely Jones IlI’dü. Sanırım, arada bir size Rip-Rip’den söz edeceğim. Bazen de sözünü etmek istediğim sonradan Kaptan Kirk diye tanınacak olan o yıllardaki en iyi arkadaşım Skip Kirk ya da belki Carol. Bazen asıl sözünü etmek istediğimin ne kadar olanaksız gözükse de altmışlı yıllar olduğuna inanıyorum. Ama bütün bunlardan söz açmadan önce size asıl King oyunundan bahsetmeliyim.</p>

  <p class="calibre1">Skip bir keresinde Whist’in budalaların Briçi, King’in ise gerçek budalaların Briçi olduğunu söylemişti. Bu söyleyiş tam isabetli olmasa bile doğruluğunu tartışacak değilim. Önemli olan King’in eğlenceli oluşu; onu para için oynadığınız zaman da -Chamberlain Üç‘de genelde beş cent’e oynanırdı- kısa zamanda vazgeçilemez olur. İdeal oyuncu sayısı dörttür. Bütün kartlar dağıtılır ve onar el şeklinde oynanır. Her elin tutarı yirmi altı puandır: tanesi bir puana on üç kupa, (Kahpe Kız dediğimiz) Maça Kızı ise tek başına on üç puan eder. Oyun, oyunculardan biri yüz puanın üstüne çıktığında sona erer. Galip taraf en düşük skorlu oyuncudur.</p>

  <p class="calibre1">Maratonlarımızda üç oyuncunun her biri kendi skoruyla oyunun galibinin skoru arasındaki farka göre paraları sökülür. Örneğin, benim skorumla Skip’inki arasındaki fark yirmi puan olursa bir puan başına beş cent olmak üzere, ona bir dolar ödemek zorundaydım. Şimdi bir dolara bozukluk diyebilirsiniz, ama o sıralarda yıl 1966’ydı ve bir dolar Chamberlain Üç‘de kalan budalalar için hiç de bozukluk sayılmazdı.</p>

  <h3 class="calibre7" id="sigil_toc_id_4">3</h3>

  <p class="calibre1">King salgınının ne zaman başladığını çok iyi hatırlıyorum. Ekim ayının ilk hafta sonuydu. Çok iyi hatırlamamın nedeni, sömestrin ilk sınav dizisi başlamıştı ve ben başarmıştım. Başarmak Chamberlain Üç‘deki çocukların çoğu için çok önemli bir sorundu; onlar bir dizi bursu (ben dahil, çoğu Ulusal Öğretim Savunma Yasası sayesinde) ve etüt ödevleri sayesinde kolejdeydiler. Bu, çivi yerine tutkalla montajı yanık bir sabun sandığı arabasıyla yol almak gibi bir şeydi ve düzenlerimiz her ne kadar -çoğunlukla formları doldurmaktaki hünerimize ve rehber danışmanlarımızın bizim için ne kadar sıkı çalıştığına bağlı olarak farklılık göstermekteyse de çok katı bir hayat gerçeği söz konusuydu. Bu, King turnuvalarımızı oynadığımız üçüncü kat salonunda asılı bir elişi tarafından özetlenmektedir. Bunu yapan Tony DeLucca’nın annesiydi. Tony’den onu her gün göreceği bir yere asmasını istemiş ve oğlunu bu elişiyle yolcu etmişti. 1966 sonbaharı geride kalıp kışa yerini bırakırken Bayan DeLucca’nın el işi her geçen elle ve her Maça Kızı‘yla daha çok büyüyor ve parlıyordu sanki. Ben de her gece ders kitaplarım açılmamış, aldığım notlar okunmamış ve ödevlerim yazılmamış olarak yatağıma sığınıyordum. Bir iki kere bunu düşümde bile gördüm.</p>

  <p class="calibre1">2.5.</p>

  <p class="calibre1">Tığla işlenmiş kocaman kırmızı sayılar böyle diyordu. Bayan DeLucca bunun ne anlama geldiğini biliyordu. Biz de öyle sıradan yatakhanelerden birinde -Jacklin, Dunn veya Pease veya Chadboume’da-yaşasaydınız 1.6’lık bir ortalamayla 1970 sınıfında yerinizi koruyabilirdiniz, (tabii ki anne ve babalar taksit faturalarını ödemeyi sürdürürlerse) Unutmayın ki bu, eyaletin bağış destekli kolejlerinden biriydi; Harvard veya Wellesley’den söz etmiyoruz. Fakat burs ve kredi paketleriyle sonuca doğru sendeleyen öğrenciler için 2.5 toz içine çizilmiş çizgiydi. 2.5’un altında bir skora ulaşırsanız, yani bir C ortalamasından bir eksi C’ye düşerseniz küçük sabun kutusu arabanız mutlaka parçalanacaktı.</p>

  <p class="calibre1">O ilk ön sınav dizisinde iyi bir sonuca ulaştım, bu, yuva hasretinden neredeyse hasta olan bir çocuk için özellikle iyiydi. (Ayağımı burkup ayak parmaklarımla husyelerimin arasındaki garip mantar oluşumuyla döndüğüm bir haftalık basketbol kampı hesaba katılmazsa bütün hayatımca evimden hiç uzak kalmamıştım.) Beş derse devam ediyordum; birinci sınıf İngilizcesi dışında bütün derslerimden B’ler almıştım, bir tek o derste aldığım not A’ydı. Sonradan karısını boşayacak ve Berkeley’in kampüsündeki Sproul Plaza’da yatıp kalkacak öğretmenim yanıtlarımdan birinin yanına şöyle yazmıştı: “Yankı kelime örneğin aslında çok çarpıcı.” O sınav kâğıdını eve annemle babama göndermiştim. Annem, arkasına tek bir, “Bravo!” kelimesi karalanmış bir posta kartıyla yanıt verdi. Bunu anımsamak kalbimde beklenmedik bir sızıya yol açar. Sanırım bu, köşesine altın yıldız yapıştırılmış bir sınav kâğıdını eve son sürükleyişim oldu.</p>

  <p class="calibre1">Fakat ilk ön sınav dizisinden sonra kendime 3.3’lük bir ortalama hesapladım. Bu sonuca bir daha yaklaşamadım. Aralık sonlarında ise seçeneklerimin çok basitleştiğini anladım: kart oynamayı bırakıp belki bir sonraki sömestre kadar kısıtlı maddi yardım paketimle ayakta kalmak veya Noel’e kadar üçüncü kat salonunda Bayan DeLucca’nın el işinin altında Maça Kızı‘nı kovalamak, sonra da temelli olarak kalmak üzere Gates Falls’a dönmek.</p>

  <p class="calibre1">Gates Falls dokuma tezgâhlarında bir iş bulabilecektim. Babam, gözlerine mal olan kazaya kadar orada yirmi yıl çalışmıştı. O beni oraya sokardı. Annem bundan nefret edecekti, ama ona istediğimin bu olduğunu izah edersem karşı koymazdı. Günün sonunda o, ailenin gerçekçi üyesi olurdu. Umutları ve düş kırıklıkları onu hemen hemen çıldırttığı zaman bile gerçekçiliğini kaybetmezdi. Üniversite öğrenimimi sürdüremediğim için bir süre üzüntüsünden kahrolacak, ben de bir süre suçluluktan kıvranacaktım, ama sonunda ikimiz de bunu atlatacaktık. Ne de olsa ben bir yazar olmak istiyordum, kahrolası bir İngilizce öğretmeni değil ve sadece aptal gururlu yazarların, yaptıklarını yapmak için bir üniversite diplomasına ihtiyaçları olduğundan şüpheleniyordum.</p>

  <p class="calibre1">Ancak, bu arada çakmak ve okuldan atılmak da istemiyordum. Bu, bir yetişkin olarak yeni hayatıma kötü bir başlangıç demekti. Bu başarısızlık kokuyordu ve bir yazarın işini nasıl görmesi gerektiği konusundaki Whitman tarzı düşüncelerim bu başarısızlığın akılcı yanı gibi görünüyordu. Üçüncü kat salonu hâlâ beni çekiyordu; kartların şakırtısı, birisinin bu eli pas geçip geçmeyeceğini, bir başkasının da kozun kimde olduğunu sorması. (Kupalı bir el, ispatinin ikilisini oynamakla, biz üçüncü kat müdavimlerinin Duş dediğimiz kartla başlar Lise üçün kabadayılarını atlatalı beri karşılaştığım ilk anadan doğma budala olan Ronnie Malenfant’ın, “Kahpe Kız’ı avlama zamanı!” diye tiz sesiyle bağırarak arka arkaya maça oynamaya başladığı düşler gördüm. Hemen her zaman çıkarlarımızın hangi yönde olduğunu görürüz sanırım, ama gördüğümüz şey, hissettiklerimizin yanında çok anlamsız kalır. Katı, ama gerçek.</p>

  <h3 class="calibre7" id="sigil_toc_id_5">4</h3>

  <p class="calibre1">Oda arkadaşım King oynamıyordu. Oda arkadaşım Vietnam’daki ilan edilmemiş savaşı umursamıyordu. Oda arkadaşım Wisdom Consolidated Lisesi’nde son sınıf öğrencisi olan kız arkadaşına her gün mektup yazıyordu. Nate Hoppenstand’in yanına bir bardak su koyacak olsanız, daha canlı gözüken su olur.</p>

  <p class="calibre1">İkimizin kaldığı 302 numaralı oda merdiven boşluğunun yanında ve yönetici dairesinin (Korkunç Dearie’ninkinin) karşısındaydı. Oyun masaları, ayaklı sigara tablaları ve Ovaların Sarayı‘nı gören pencereleriyle salon koridorun uçundaydı. Bir araya gelmemiz -en azından benim için- üniversitenin yerleştirme ofisi hakkında herkesin en kötümser düşüncelerinin doğru olabileceğini kanıtlıyordu. (En büyük tasamın Annemarie Souci’yi son sınıfın balosundan sonra nereye yemeğe götüreceğime karar vermek olduğu) 1966 Nisan’ında yerleştirme ofisine iade ettiğim formda A. Sigara içtiğimi; B. Genç bir Cumhuriyetçi olduğumu; O Hevesli bir folk gitarcısı olduğumu; D. Bir gece kuşu olduğumu söylemiştim. Sağduyusu şüphe götürür yerleştirme ofisi bunun üzerine beni sigara içmeyen bir dişçi adayı olan Nate’le bir odaya koydu. Nate’in ailesi Aroostook Beldesi Demokratlarıydı. (Lyndon Johnson’un Demokrat olması Nate’in, Amerikan askerlerinin Güney Vietnam’da dolaşmalarını hoş görmesini sağlamıyordu.) Benim yatağımın başında bir Humphrey Bogart posteri vardı. Nate’in yatağının başında ise köpeğiyle sevgilisinin resimleri asılıydı. Kız Wisdom Lisesi’nin bando kızı üniformasını giyen ve bu üniformanın bir parçası olan değneği Cop gibi tutan renksiz bir yaratıktı. Adı Cindy’di. Köpeğin adı ise Rinty. Kızla köpeğin sırıtışları birbirinin aynıydı. Bu gerçeküstüydü.</p>

  <p class="calibre1">Skip’le bana göre Nate’in en büyük kusuru, Cindy ile Rinty’nin altında, şık ve küçük RCA pikabının hemen üstünde alfabetik olarak bir rafa dizilmiş plak albümü koleksiyonuydu. Uç Mitch Miller plağı (Sing Along with Mitch, More Sing Along with Mitch, Mitch and the Gangsing John Henry and Other American Folk Favorites), Meet Trini Lopez, bir Dean Martin longplay’i (Dino Swings Vegas), bir Gerry and the Pacemakers longplay’i, ilk Dave Clark Beşlisi Albümü -belki de yapılmış en Kötü rock plağı- ve aynı türden daha birçokları vardı. Hepsini hatırlayamamam belki de daha iyi.</p>

  <p class="calibre1">Skip bir akşam, “Nate, yapma,” dedi. “Çok rica ederim, yapma.” Bu King tutkusundan kısa bir zaman, belki de birkaç gün önceydi. “Nate masasının başında yaptığı işten başını kaldırmadan, “Lütfen neyi yapmayacakmışım?” diye sordu. Uyanık saatlerinin en büyük kısmını sınıfta ya da bu masanın başında geçiriyor gibiydi. Bazen onu burnunu karıştırıp parmağına çıkanları (dikkatle inceledikten sonra) orta çekmecenin altına sürerken yakalıyordum. Tek günahı buydu -tabii korkunç müzik zevkini- hesaba katmazsanız.</p>

  <p class="calibre1">Skip, Nat’in plak albümlerini gözden geçiriyordu. Bunu ziyaret ettiği bütün çocukların odalarında hiç çekinmeden yapardı. Şimdi bir tanesini yükseğe tutarak bakıyordu. Bu haliyle röntgende kesinlikle habis bir tümöre bakan bir doktora benziyordu. Üstünde bir lise ceketi, başında da Dexter Lisesi beysbol kepiyle Nate’in ve benim yatağımın arasında duruyordu. Kolejde hiçbir zaman, sonraları da nadiren Kaptan kadar Amerikan yakışıklısı bir erkeğe rastlamışımdır. Skip aksine ise yakışıklılığından habersiz görünüyordu. Yine de buna pek inanamam, aksi halde kızlarla o kadar çok ilişkisi olmazdı. O devirde hemen herkes karşı cinsle düşüp kalkıyordu, ama Skip o dönemin kriterlerine göre bile fazlaca meşguldü. Yine de bütün bunlar ‘66 sonbaharında başlamamıştı; ‘66 sonbaharında Skip’in kalbi de tıpkı benimki gibi tamamen King’e ait olacaktı. Skip hafif azarlayan, tatlı bir sesle, “Bu kötü, arkadaş,” dedi. “Çok üzgünüm, ama insanın kulak zarlarını incitiyor.”</p>

  <p class="calibre1">Ben kendi masamda oturmuş, bir Pall Mall tüttürüyor ve yemek karnemi arıyordum. Lanet şeyi daima kaybediyordum zaten.</p>

  <p class="calibre1">“Niçin plaklarıma bakıyorsun sanki?” Nate’in botanik kitabı önü de açıktı. Grafik kâğıdına bir yaprak resmediyordu. Mavi birinci sınıf kepini başının üstünde arkaya kaydırmıştı. Öyle sanıyorum ki Nat Hoppenstand, Maine’in şanssız futbol takımı en sonunda Şükran Günü‘nden bir hafta önce bir gol atana kadar bu aptal paçavrayı başında taşıyan sınıfındaki tek öğrenciydi.</p>

  <p class="calibre1">Skip plak albümünü incelemeyi sürdürüyordu. “Bu, şeytanı bile iktidarsız bırakır dostum,” dedi sonunda.</p>

  <p class="calibre1">Nate, “Bu şekilde konuşmandan nefret ediyorum,” dediyse de hâlâ başını kaldırmamakta inat ediyordu. Skip de bu şekilde konuşmasından Nate’in nefret ettiğini bildiği için inadına öyle konuşuyordu. “Hem neden söz ediyorsun Allah aşkına?”</p>

  <p class="calibre1">“Kullandığım lisanın seni incitmesine üzüldüm, ama sözlerimi geri almıyorum. Geri alamam. Çünkü bu kötü ve canımı sıkıyor, dostum. Fena halde canımı sıkıyor.”</p>

  <p class="calibre1">“Ne?” Nate en sonunda sinirlenerek bir Rand McNaily yol atlasındaki gibi dikkatle işaretlenmiş yaprağı bıraktı ve başını kaldırdı. “NE?”</p>

  <p class="calibre1">“Bu.”</p>

  <p class="calibre1">Skip’in elinde tuttuğu albümün kapağında şirin yüzü ve bluzunun önünden fırlayan şirin küçük memeleri olan bir kız, bir geminin güvertesinde dans ederken görülüyordu. Tek elini selam verir gibi şirin bir hareketle yükseğe kaldırmıştı. Başında da şirin bir küçük denizci kepi dikkati çekiyordu.</p>

  <p class="calibre1">Skip, “Senin, Diane Renee Sings Navy Blues’u Amerika’da okula beraberinde getiren biricik üniversite öğrencisi olduğuna bahse girerim,” dedi. “Bu yanlış, Nate. O albümün yeri, bütün lise toplantılarına ve kilise davetlerine giydiğini tahmin ettiğim sosis pantolonunla birlikte evinin tavan arası.”</p>

  <p class="calibre1">Skip’in kastettiği, arkasında işe yaramaz küçük bir tokası olan kemersiz polyester pantolonlarsa, Nate’in beraberinde bütün bir koleksiyon getirdiğini sanıyordum. Şu anda bile üstünde öyle bir pantolon vardı. Ama bir şey söylemedim. Kendi kız arkadaşımın çerçevelenmiş fotoğrafını elime aldım ve yemek karnemin arkasında olduğunu gördüm. Onu yakaladığım gibi Levi’s marka kot pantolonumun cebine tıktım.</p>

  <p class="calibre1">Nate gururla, “Bu iyi bir plaktır,” dedi. “Hem de çok iyi bir plak. İnsanı hareketlendiriyor.”</p>

  <p class="calibre1">Skip, “Hareketlendiriyor ha?” diyerek plağı Nate’in yatağının üstüne fırlattı. (Nate’i zıvanadan çıkardığını bildiği için Nate’in plaklarını asla raftaki yerlerine koymazdı.) “‘Erkek arkadaşım hey gemi diyerek Donanmaya katıldı.’ Bu senin iyi tanımına uyuyorsa, sakın beni bir gün muayeneye kalkma.”</p>

  <p class="calibre1">Nate her kelimesinin üzerine basa basa, “Ben dişçi olacağım, doktor değil,” dedi. Boynunun damarları şişmeye başlamıştı. Bildiğim kadarıyla Skip Kirk, Chamberlain Hall’da, belki de bütün kampüste vurdum duymaz oda arkadaşımı fena halde sinirlendirebilen biricik insandı. “Ben pre-dent’teyim,” dedi.“Pre-dent’teki dent’in ne anlama geldiğini biliyor musun? Diş demektir, Skip! Diş!”</p>

  <p class="calibre1">“Dişlerimdeki kahrolası çürüklerden birini doldurmanı istemediğimi sakın unutma.”</p>

  <p class="calibre1">“Niçin daima bunu söyleyip duruyorsun?”</p>

  <p class="calibre1">“Neyi söylüyorum?” Skip yanıtı biliyor, ama Nate’e mutlaka söyletmek istiyordu. Nate sonunda söylüyor, ama söylerken de yüzü pancar gibi oluyordu. Bu ise Skip’i büyülüyordu. Nate’le ilgili her şey Skip’i büyülüyordu zaten; Kaptan bir keresinde bana Nate’in uzaydan geldiğine, İyi Çocuk Gezegeni’nden ışınlandığına inandığını söylemişti.</p>

  <p class="calibre1">Nate Hoppenstand de, “Kahrolası diyorsun,” dedi ve anında yanakları kızardı. Bir an için Dickens’ın romanlarındaki tiplerden birine benzemişti.</p>

  <p class="calibre1">Skip, “Ne yapayım, hayatımda daima kötü örneklerim oldu,” dedi. “Ama ben senin geleceğinden korkuyorum, Nate. Ya kahrolası Paul Anka kahrolası bir dönüş yaparsa?”</p>

  <p class="calibre1">Nate, “Sen bu plağı hiç dinlemedin,” diyerek Diane Renee Sings Navy Blue’yu yatağın üstünden, kaparak tekrar Mitch Miller’le Stella Stevens in Love’ın arasına yerleştirdi.</p>

  <p class="calibre1">Skip, “İstemem, kahrolası,” dedi. “Haydi gel, Pete, bir şey yemeye gidelim. Kahrolası karnım zil çalıyor.” Jeoloji kitabımı elime aldım, gelecek salıya bir test yapılacaktı kitabı elimden alıp tekrar masanın üstüne fırlattı. Bu arada, bana her türlü zevk verdiği halde bir türlü teslim olmayan kız arkadaşımın resmini çevirdi. Hiç kimse bu açıdan Katolik kızların eline su dökemez. Hayatta bir çok konuda fikrimi değiştirdim, ama bu konuda asla.</p>

  <p class="calibre1">“Niçin yaptın bunu?” diye sordum.</p>

  <p class="calibre1">“İnsan masada okumaz,” dedi. “Bir aşevindeki bulamacı yerken bile. Sen ne biçim bir ambarda doğdun?” “Doğrusunu istersen, bireyleri masada okuyan bir ailenin içinde dünyaya geldim. Buna inanmak sana zor gelse bile.”</p>

  <p class="calibre1">Skip aniden ciddileşti. Beni kollarımdan tutarak gözlerimin içine baktı ve, “En azından yerken ders çalışma. Tamam mı?” dedi.</p>

  <p class="calibre1">“Tamam,” dedimse de, kahrolası canım nerede isterse orada çalışma hakkımı korumaya kararlıydım.</p>

  <p class="calibre1">“Bir koç gibi sağa, sola tos atarsan, ergeç ülser olursun. Babamı öldüren de ülserdi. O da tos vurmaya ve bastırmaya son veremedi.”</p>

  <p class="calibre1">“Ya,” dedim. “Üzgünüm.”</p>

  <p class="calibre1">“Üzülme, uzun zaman önceydi. Şimdi gel artık. Ton balığı tükenmeden gidelim. Sen de geliyor musun, Natebo?”</p>

  <p class="calibre1">“Bu yaprağı tamamlamak zorundayım.”</p>

  <p class="calibre1">“Kahrolası yaprak.”</p>

  <p class="calibre1">Bir başkası bunu söylemiş olsa, Nate ona bir solucan görmüş gibi bakacak, sonra da sessizce elindeki işe dönecekti. Ama bu kez Nate bir an düşündükten sonra ayağa kalktı, ceketini her zaman astığı kapının arkasından alıp giydi. Kepe de başının üstünde çekidüzen verdi. Skip bile Nate’in bu birinci sınıf kepini giymekteki ısrarını eleştirmeye cesaret edemiyordu. (Skip’e kendi kepinin nereye kaybolduğunu sorduğumda Maine Üniversitesi’ndeki üçüncü günümüzde ve onunla tanışmamızın üçüncü günündeydik. “Onunla kıçımı sildim, sonra da pisliği bir ağacın üstüne fırlattım,” dedi. Bu herhalde doğru değildi, ama tamamiyle göz ardı da edemedim.) Üç kat merdiveni hızlı hızlı indik ve ekim ayının ılıman alacakaranlığına çıktık. Her üç yatakhanenin öğrencileri, haftada dokuz yemek süresince çalıştığım Holyoke Commons’un yolunu tuttular. Çatal bıçakla ilgilenen görevlilikten tabak çanakla ilgilenen görevliliğe daha yeni terfi etmiştim. Bir falso yapmazsam Şükran Günü tatilinden önce kütüphaneye terfi edecektim. Chamberlain, King ve Franklin Hall yüksek arazideydi. Ovaların Sarayı da öyle. Öğrenciler oraya ulaşmak için uzun bir oluk gibi arazinin içine batmış asfalt patikaları izliyordu. Bu patikalar daha sonra birleşerek geniş bir tuğla yol oluşturuyor ve tekrar tırmanıyordu. Dört binanın en büyüğü olan Holyoke, alacakaranlığın cinde okyanustaki bir turistik sefer gemisi gibi ışıldıyordu.</p>

  <p class="calibre1">Asfalt yolların buluştuğu çukur her nedense Bennett’s Run diye biliniyordu. King’le Chamberlain’in delikanlıları bu patikaların ikisini, Franklin’in kızları ise üçüncüsünü izliyordu. Patikaların buluştuğu yerde kızlarla delikanlılar buluşuyor, konuşuyor ve gülüşüyor, hem serbestçe, hem de çekinerek bakışıyorlardı. Oradan Bennett’s Walk olarak bilinen geniş tuğla yol boyunca Commons, yani yemekhane binasına doğru birlikte ilerliyorlardı.</p>

  <p class="calibre1">Öbür yoldan, sert çizgili soluk yüzünde her zamanki belirsiz ifadeyle Stokely Jones III geliyordu. Uzun boyluydu, ama daima koltuk değneklerinin üzerine eğilerek yürüdüğünden bu fark edilmiyordu. Aralarında bir tek açık telin bulunmadığı kusursuz siyahlıktaki saçlarının perçemleri alnına dökülüyor, kulaklarını gözden gizliyor, birkaç perçemi de çaprazlamasına olarak soluk yanaklarına ulaşıyordu.</p>

  <p class="calibre1">Beatle saç kesiminin en parlak çağıydı. Bu kesim çoğu delikanlı için saçların yukarı yerine aşağı taranmasından, böylece alnın (bu arada da bir sivilce kalabalığının) gizlenmesinden oluşuyordu. Stoke Jones’da bu züppelikten eser yoktu. Orta uzunluktaki saçları, gitmek istedikleri yere gidiyorlardı. Sırtı, şimdi olmasa bile çok geçmeden kalıcı şekilde kamburlaşacaktı. Gözleri, koltuk değneklerinin kavislerini izlemek ister gibi genellikle aşağı bakıyordu. Bu gözler eğer yukarıya çevrilip sizinkilerle karşılaşırsa, yansıttıkları doğal zekâyla sizi şaşkınlığa düşünüyorlardı. Kalçalarından aşağısı iskelete dönmüş bir New England</p>

  <p class="calibre1">Heathcliff’iydi. Derslerine gittiği zaman genellikle dev metal askıların içinde hapsolmuş bacakları, can çekişen bir mürekkepbalığının dokunaçları gibi pek zayıf hareket edebiliyorlardı. Belden yukarısı aksine kuvvetli ve kaslıydı. Bu da garip bir bileşim oluşturuyordu. Stoke Jones ÖnCe ve SONRA’nın her nasılsa aynı vücutta birleştiği bir Charles Atlas reklamıydı. Yemeklerini Holyoke açılır açılmaz yiyordu. İlk sömestrimizin başlamasının üzerine üç hafta geçmeden bunu sakatlığı yüzünden değil, Greta Garbo gibi yalnız kalmak istediği için yaptığını anlamıştık.</p>

  <p class="calibre1">Bir gün kahvaltıya gittiğimiz sırada Ronnie Malenfant, “Allah belasını versin,” dedi. Jones’a az önce merhaba demiş, ama Jones ona başını bile sallamadan koltuk değneklerine abana abana geçip gitmişti. Bu ara da bir şeyler mırıldandığını hepimiz duymuştuk. “Çekirge kılıklı sakat budala.” Bunu söyleyen her zaman anlayışlı olan Ronnie’ydi. Sanırım ona zarafetini, çekiciliğini ve yaşama zevkini veren, Lewiston’da aşağı Lisbon Sokağı birahanelerinin arasında büyümesi olmuştu.</p>

  <p class="calibre1">Jones’un koltuk değnekleriyle üzerimize geldiği o akşam Skip “Ne oluyor, Stoke?” diye sordu. Stoke, üst tarafı kontrollü şekilde öne doğru atılır gibi her yere gidiyor, bu duruşu onu gemi pruvalarındaki oyma tasvirlere benzetiyordu. Alt yarısını pelteleştiren şeye her neyse Allah belanı versin diyor, nanik yapıyor ve size zeki bakışlı gözleriyle vahşi vahşi bakarak türlü müstehcen laflar ediyordu.</p>

  <p class="calibre1">Stoke yanıt vermedi, yalnız bir an başını kaldırarak Skip’le göz göze geldi. Sonra çenesini eğerek alelacele yanımızdan geçip gitti. Dağınık saçlarının arasından sızan ter, yüzünün iki yanına akıyordu. Tempo tutar gibi, “Rip-rip, rip-rip, rip-rip,” diyor veya hepimize neler yapmak istediğini sıralıyordu. Onun kokusunu, terinin ekşi ve keskin kokusunu alabiliyordunuz. Hiç yavaş yürümediği için daima terliydi. Yavaş gitmek sanki onu gücendiriyordu, ama başka bir şey daha vardı. Teri keskin kokulu olsa da rahatsız etmiyordu. Bunun altındaki koku daha tatsızdı. Lisedeyken etaplı koşulara katılırdım (Üniversitenin birinci sınıf öğrencisi olarak Pall Mall’larla dört buçuk arasında bir seçim yapmak zorunda kalınca tabut çivilerini seçmiştim.) ve daha önce de bu bileşimin kokusunu almıştım. Bu genellikle grip ya da boğaz enfeksiyonu geçiren bir çocuk kendini buna rağmen koşmaya zorlayınca oluyordu. Buna benzeyen biricik koku, uzun süre fazla hızlı çalıştırılan bir elektrikli tren transformatöründen çıkardı.</p>

  <p class="calibre1">Derken yanımızdan geçip gitti. Çok geçmeden Ronnie Malenfant tarafından Rip-Rip diye adlandırılacak olan ve o akşamlık koskocaman bacak desteklerinden kurtulan Stoke Jones yatakhaneye dönüyordu.</p>

  <p class="calibre1">Nate, “Hey, bu da nesi?” diye sordu. Durmuş, omzunun üzerinden arkaya bakıyordu. Skip’le ben de durmuş, bakıyorduk. Nate’e tam ne demek istediğini soracağım sırada ben de gördüm. Jones’un üstünde kot bir ceket vardı. Bunun arkasına da tıpkı bir Kara Büyü olmasına benzeyen ve o sonbahar akşamının ölgünleşmiş ışığında belirli belirsiz fark edilen daire içinde bir şekil resmedilmişti.</p>

  <p class="calibre1">Skip, “Bilmiyorum,” dedi. “Serçe tarafından bırakılmış bir ize benziyor.”</p>

  <p class="calibre1">Koltuk değnekli genç bir başka ekim ayının bir başka Perşembe gecesinde yemekhanedeki bir başka akşam yemeğine giden kalabalığın arasına karıştı. Delikanlıların çoğu sinekkaydı tıraşlıydı. Kızların çoğunun üstlerinde eteklikler ve Peter Pan yakalı Ship’n Shore bluzlar vardı. Hemen hemen dolunay evresindeki mehtap üzerlerine turuncu ışığını düşürüyordu. Acayipler Çağı‘na daha iki yıl vardı ve üç arkadaşın içinde hiçbirimiz barış işaretini ilk kez görmüş olduğumuzun farkında değildik.</p>

  <h3 class="calibre7" id="sigil_toc_id_6">5</h3>

  <p class="calibre1">Cumartesi gününün sabah kahvaltısında Holyoke’da tabak çanak görevlisiydim. Yemekhane cumartesi sabahlan hiçbir zaman fazla kalabalık olmadığı için avantajlı bir yemekti bu. Çatal bıçaklarla ilgilenen Carol Gerber adlı kız, taşıyıcı kayışın başında duruyordu. Ben hemen yanındaydım. Benim görevim, kayışla gelen tepsilerden tabakları kapmak, onları çalkalamak ve yanımdaki arabanın üstüne istiflemekti. Taşıyıcı kayış üstündeki trafik, hafta içi günlerin akşam yemeklerinde olduğu gibi yoğun olursa tabakları üstlerindeki pislikle istifliyor ve daha sonra işler yavaşladığı zaman çalkalıyordum. Yanımda bardaklardan görevli erkek ya da kız duruyordu. O da bardaklarla fincanları kapıyor ve özel bulaşık makinesi ızgaralarına diziyordu. Holyoke aslında çalışmak için kötü bir yer değildi. Arada bir Ronnie Malenfant tarzında espri sahibi biri, bir sosisi veya yenilmemiş yulaf lapasını üstünde SENİ DÜZMEYE GELİYORUM yazılı özenle yırtılmış kâğıt peçete şeritlerle iade ederdi. (Bir keresinde donmakta olan et sosuyla dolu bir çorba kâsesinin üstünde İMDAT, BİR İNEK KOLEJİNDE TUTSAĞIM resmi vardı.) Bazı çocukların ne kadar domuz olduklarına ise inanamazsın ketçap dolu tabaklar, patates püresi doldurulmuş süt bardakları, sağa sola saçılmış sebzeler olağan manzaralardandı. Fakat bizimkisi yine de özellikle cumartesi sabahları hiç de kötü bir iş değildi.</p>

  <p class="calibre1">Bir gün (sabahın bu kadar erken bir saatinde olağanüstü güzel gözüken) Carol’un ötesine bakınca Stoke Jones’u gördüm. Sırtı cama çevriliydi, ama yanına dayalı koltuk değnekleri veya ceketinin arkasına çizilmiş garip şekil gözden kaçacak gibi değildi. Skip haklıymış; gerçekten de bir serçenin bıraktığı izlere benziyordu. (Hemen hemen bir yıl sonra TV’de adamın biri bundan “büyük Amerikan kümes hayvanının bıraktığı iz” diye söz edecekti.</p>

  <p class="calibre1">Onu işaret ederek Carol’a, “Bunun ne olduğunu biliyor musun?” diye sordum.</p>

  <p class="calibre1">Carol uzun bir zaman baktıktan sonra başını salladı. “Hayır. Bir tür şaka olmalı.”</p>

  <p class="calibre1">“Stoke hiç şaka etmez.”</p>

  <p class="calibre1">“Aman Tanrım, neler bilirmişsin sen.”</p>

  <p class="calibre1">Vardiyamız sona erince. Carol’a yatakhanesine kadar eşlik ettim. (Bir yandan da kendi kendimi sadece nazik davrandığıma, Carol Gerber’i Franklin Hall’a götürmekle Gates Falls’daki Annemarie Soucie’ye kesinlikle ihanet etmediğime inandırmaya çalışıyordum.) Daha sonra Chamberlain’e yürürken o serçe izinin anlamını bilen olup olmadığını merak ettim. Aradan bu kadar zaman geçtikten sonra niçin Jones’un kendisine sormayı akıl etmediğimi düşünüyordum. Katıma ulaşınca, düşüncelerimin yönünü tamamiyle değiştiren bir şey gördüm. Tabak çanak sırasında Carol’un arkasında yerimi almak için tek gözüm açık olarak sabahın altı buçuğunda binamdan çıktıktan sonra birisi David Dearborn’un kapısını tıraş kremine bulamıştı. Tıraş kremi yanlara, kapı tokmağına ve daha da kalın bir yol halinde kapının dibine sürülmüştü. Bu alttaki tabakada beni gülümseten bir çıplak ayak izi gördüm. Dearie, arkasında sadece bir silecekle kapıyı açıp duşa gitmeye hazırlanıyor ve kayıp puff!</p>

  <p class="calibre1">Hâlâ gülümseyerek 302 numaraya girdim. Nate masasının başında bir şey yazıyordu. Bir kolunu not defterinin etrafına sarmış olduğunu görerek bunun Cindy’ye yazdığı o günkü mektup olduğu sonucunu çıkardım.</p>

  <p class="calibre1">Kendi raflarıma yürüyüp jeoloji kitabımı alırken, “Birisi Dearie’nin kapısını kremlemiş,” dedim. Üçüncü kat salonuna inip salı günkü test için biraz çalışmayı planlıyordum.</p>

  <p class="calibre1">Nate ciddi ve kınar gözükmeye çalıştıysa da hafifçe gülümsemekten kendini alamadı. O günlerde hep üstünlük taslamaya çalışıyor, fakat hiçbir zaman hedefe varamıyordu. Geçen senelerle birlikte daha başarılı olduğunu tahmin ederim. Ne kadar yazık!</p>

  <p class="calibre1">Nate, “Nasıl bağırdığını duymalıydın,” dedi. Kişner gibi bir kahkaha attı, sonra daha fazla saygısızlık etmemek için yumruğunu ağzına tıkadı. “Öyle küfrediyordu ki,” diye devam etti. “Bir an için Skip’le yarışıyordu sanırdınız.”</p>

  <p class="calibre1">“Küfretme konusunda hiç kimsenin Skip’e yetişebileceğini sanmam.”</p>

  <p class="calibre1">Nate bana bakarken gözlerinin arasında bir kaygı kırışığı yer etmişti. “Sen yapmadın, değil mi?” dedi. “Çünkü erken kalktığını biliyorum.”</p>

  <p class="calibre1">“Dearie’nin kapısını dekore edecek olsam, tuvalet kâğıdı kullanırdım,” dedim. “Tıraş kremlerimi sadece yüzüme bularım. Ben de senin gibi bir düşük bütçe öğrencisiyim. Yoksa unuttun mu?”</p>

  <p class="calibre1">Kaygıdan kaynaklanan kırışık yok oldu, Nate de bir kez daha bir koro oğlanına benzedi. Odada arkasında sadece Jokey şortuyla oturduğunun farkına vardım. “Bu iyi,” dedi. “Çünkü David bu işi yapanı bulacağını ve Disiplin Komitesi’nin karşısına çıkaracağını bağırıyordu.”</p>

  <p class="calibre1">“Lanet olası kapısı kremlendi diye D.K. Ha? Bundan şüpheliyim, Nate.”</p>

  <p class="calibre1">Nate, “Belki garip ama, sözlerinde samimiydi gibime geliyor. David Dearborn bazen bana deli gemi kaptanını hatırlatıyor. O filmde Humphrey Bogart da oynuyordu. Hangi film olduğunu anladın mı?”</p>

  <p class="calibre1">“Evet, Caine Mutiny (Denizde İsyan)‘dı.”</p>

  <p class="calibre1">“Hıh. David’in kat sorumlusu olduğunu unutma, suçluları Disiplin Komitesi’ne vermek görevinin bir parçası.” Üniversitenin kurallar ve davranış kitabında kovulma, hırsızlık din ve uyuşturucuya sahip olma/kullanmaya verilen en büyük ceza Gözaltı bunun bir derece altında olup odanızda bir kızın bulunması gibi suçlara verilen cezaydı. (Kızların sokağa çıkma yasağından sonra odanızda bir kızın bulunması ise, inanılması şimdi ne kadar zor olsa da, yine kovulmayla sonuçlanabilirdi.) Gözaltı verilen başka suçların arasında odanızda alkollü içki bulundurmak, sınavlarda kopya çekmek ve başkasının yazdıklarını kendi yazmış gibi tanıtmak vardı. Bu sonuncu suçların herhangi biri de kuramsal olarak kovulmakla sonuçlanabilirdi ve kopyacılık (özellikle söz konusu olan yıl ortası ve yıl sonu sınavları olursa) bu şekilde sonuçlanıyordu. Ama çoğunlukla bütün sömestr süren bir disiplin cezası verilirdi. Bir yatakhane sorumlusunun kapıya tıraş kremi bulaştırmak gibi zararsız bir suç yüzünden aramızdan birine Erkekler Müdürü Garretsen’den disiplin cezası kopardığını düşünmek hiç hoşuma gitmiyordu. Ama karşımızdaki Dearie’ydi, yani haftalık oda denetimlerinde ısrar eden ve sorumluluğunun kapsamına girdiğini düşündüğü otuz iki dolabın tepelerine bakmak için yanında küçük tabure taşıyan ukalanın biri. Bu herhalde YSEG’dan, yani Nate’in Cindy ile Rinty’yi sevmesi gibi seviyor göründüğü bir programdan aldığı bir fikirdi. Aynı zamanda okul ödevlerini yapmayan çocukları da yakalıyordu; bu uygulama hâlâ okul politikasının bir parçasıysa da YSEG programı dışında büyük ölçüde unutulmuştu. Yeterli sayıda kötü puan alırsanız kendinizi Disiplin Komitesi’nin karşısında buluyordunuz. Sonuçta kuramsal olarak okuldan atılabilir, mecburî askerlik hizmetinizin ertelenmesi kalkabilir, askere alınabilir ve kendinizi Vietnam’da mermilerden kaçmaya çalışır bulabilirdiniz. Ve bütün bunlar sırf süprüntüleri dökmeyi ya da yatağın altını süpürmeyi sürekli olarak unuttuğunuz için de olabilirdi.</p>

  <p class="calibre1">David Dearborn öğrenci kredisi ve bursla öğrenimine devam ediyordu, görevi de -yine kuramsal olarak-benim tabak, çanak işimden pek o kadar farklı değildi. Ama Dearie öyle düşünmüyordu. O kendini arkadaşlarından bir gömlek üstün, az sayıdaki gururlulardan ve yiğitlerden biri olarak görüyordu. Ailesi deniz kıyısından, Falmouth’dan geliyordu, 1966’da orada ise Puritenlerden kalmış elliyi aşkın Mavi Yasa Felsefesinin başına bir iş gelmiş, her neyse bu ailenin düzeyini eski melodramlardaki gibi düşürmüştü, ama Dearie hâlâ Falmouth’daki bir özel okul mezunu gibi giyiniyor, derslere üstünde bir bleyzırla geliyor, azarları ise takım elbise giyiyordu. Küfürbazlığı, önyargıları ve sayılar konusundaki yeteneği ün yapmış Ronnie Malenfant’tan hiç kimse daha farklı olamazdı. Koridorda karşılaştıkları zaman Dearie’nin, kendi kendinden kaçar görünen bir yüzün üstündeki karışık kızıl saçlı, çıkık alınlı ve neredeyse çenesiz Ronnie’ye değmemek için irkildiği gözden kaçmıyordu. Ronnie’nin sürekli çapaklı gözleri, sürekli akan burnu, dahası, ucuz bir rujla boyanmış gibi gözüken kırmızı dudakları bu portreyi tamamlıyordu.</p>

  <p class="calibre1">Dearie, Ronnie’den hoşlanmıyordu, ama Ronnie bu bakımdan yalnız değildi; Dearie görünüşe göre sorumluluğundaki gençlerin hiçbirinden hoşlanmıyordu. Biz de ondan hoşlanmıyorduk, Ronnie ise ondan düpedüz nefret ediyordu. Skip Kirk’ün hoşlanmamasına ayrıca küçümseme de karışıyordu. YSEG’de (en azından Skip’in kurstan ayrıldığı kasım ayına kadar) Dearie’yle beraberdi ve Dearie’nin ayak yalamak dışında her konuda berbat olduğunu söylüyordu. Bir lise son sınıf öğrencisi olarak eyalet beysbol takımına seçilmesine ramak kalan Skip’in kat sorumlumuz hakkında özel bir şikâyeti vardı: Dearie’nin hiç rahatını bozmadığını söylüyordu. Skip için en kötü günahtı bu. Rahatınızı bozmak zorundaydınız. Yaptığınız şey, sadece domuzlara yemlerini vermek dahi olsa rahatınızı bozmalıydınız.</p>

  <p class="calibre1">Benim de Dearie’ye karşı herkes kadar antipatim vardı. İnsanların birçok kusuruna katlanabilirim, ama ukalalardan nefret ederim. Öyleyken ona karşı biraz anlayış da besliyordum. Bir kere Dearie’de şakadan, espriden anlama vasfından eser yoktu ve bana kalırsa bu, Stoke Jones’un alt yarısına olanlar kadar sakatlayıcı bir kusurdur. Zaten Dearie’nin kendi kendinden bile fazla hoşlandığını sanmıyorum.</p>

  <p class="calibre1">Nate’e, “Suçluyu bulmazsa Disiplin Komitesi sorun olmaz,” dedi. “Onu bulsa bile, Dekan Garretsen’in sırf sorumlunun kapısını kremledi diye birine ağır bir ceza vereceğini sanmıyorum.” Bununla birlikte Dearie ikna edici olabiliyordu. Ailesi çaptan düşse bile Dearie’de hâlâ üst tabaka olduğunu gösteren bir özellik vardı. Bu da tabii ki geri kalanlarımızın ondan hoşlanmaması için fazladan bir sebepti.</p>

  <p class="calibre1">Nate, “Yeter ki o marifeti sen yapmış olmayasın,” deyince az daha gülüyordum. Nate Hoppenstand iç donuyla ve kafasında kepiyle oturmuştu, dar çocuk göğsü kılsızdı ve çillerle beneklenmişti. Sıskalığı göze çarpan göğüs kafesinin üzerinden bana ciddi ciddi bakıyordu ve balık oyunu oynuyordu.</p>

  <p class="calibre1">Sesini alçaltarak, “Sence Skip mi yaptı?” diye sordu.</p>

  <p class="calibre1">“Hayır. Sorumlunun kapısını bu katta kimin kreme bulamayı düşündüğünü tahmin edecek olsam kim derdim?”</p>

  <p class="calibre1">“Ronnie Malenfant.”</p>

  <p class="calibre1">“İyi bildin.” Parmağımı tabanca gibi tutarak Nate’e çevirdim ve gözümü kırptım.</p>

  <p class="calibre1">“Senin o sarışın kızla Franklin’e doğru yürüdüğünü gördüm,” dedi. “Adı Carol’du galiba. Güzel kız.”</p>

  <p class="calibre1">“Yalnız kalmaması için ona arkadaşlık ediyordum.”</p>

  <p class="calibre1">Nate orada arkasında iç donu, başında da kepiyle oturuyor ve daha fazlasını biliyormuş gibi sırıtıyordu. Belki de biliyordu. Carol’dan pekâlâ hoşlanıyor, ama onun hakkında fazla bir şey bilmiyordum. Tek bildiğim Connecticut’tan gelmiş olduğuydu. Okulda çalışarak öğretim masraflarına katkıda bulunan pek az öğrenci eyalet dışından geliyordu.</p>

  <p class="calibre1">Jeoloji kitabım koltuğumun altında olduğu halde koridorda salona doğru yürüyordum. Ronnie oradaydı. Önünü yukarı kıvırıp iğnelediği kepi, gazetecilerin şapkasına benzemişti. Bizim kattan iki çocuk daha: Hugh Brennan ve Ashley Rice yanında oturuyordu. Hiçbiri dünyanın en eğlenceli cumartesi sabahını yaşıyora benzemiyordu, fakat beni görünce Ronnie’nin gözleri parladı.</p>

  <p class="calibre1">“Pete Riley!” dedi. “Aradığım adamın ta kendisi! King oynamayı biliyor musun?”</p>

  <p class="calibre1">“Evet,” dedim. “Allah’tan ki derslerime çalışmayı da biliyorum.” Jeoloji kitabımı yükseğe kaldırıp gösterirken, bir şeyler yapmak istersem ikinci kat salonuna inmem gerektiğini düşünüyordum. Çünkü Ronnie hiç susmak bilmezdi. Ağzında motor mu vardı neydi, Ronnie Malenfant’ın susması olanaksızdı.</p>

  <p class="calibre1">“Haydi, gel,” diye kandırmaya çalıştı. “Puanını beş cent’e oynuyoruz, şu iki herif dersen, onlar King’i tıpkı ihtiyarların sevişmesi gibi oynuyorlar.”</p>

  <p class="calibre1">Hugh ile Ashley, övülmüş gibi aptal aptal sırıttılar. Ronnie’nin haberi öylesine çiğ ve açık saçık, dahası öylesine zehirliydi ki, çoğu onları şaka, hatta belki örtülü övgü olarak kabulleniyordu. Ama kesinlikle öyle değildi. Ronnie ağzından çıkan her kötü lafı kasıtlı söylüyordu.</p>

  <p class="calibre1">“Ronnie, benim salıya bir sınavım var, bu geosiklin konusunu ise zerrece anlamıyorum.”</p>

  <p class="calibre1">Ronnie, “Geosiklin’in içine yapayım,” dedi. Ashley, Rice yine kıkırdadı. “Bugünün kalan kısmı, yarın bütün gün ve pazartesi günü sabahtan akşama kadar geo-lanet olası- siklin’ine bol bol yeter.”</p>

  <p class="calibre1">“Pazartesi günü derslerim var, yarın ise Skip’le ben Oldtown’a gidecektik. Metodist Kilisesi’nde müzikli bir toplantı var.”</p>

  <p class="calibre1">“Kes, kirli kulaklarıma acı ve o folk pisliğinden söz etme bana. Michael istediğini yapsın, tamam mı? Sen beni dinle, Pete… “</p>

  <p class="calibre1">“Ronnie, ben…”</p>

  <p class="calibre1">“Siz iki salak burada kalın.” Ronnie, Ashley’le Hugh’a kötü kötü baktı, ikisi de tartışmadılar. Onlar da herhalde bizler gibi on sekiz yaşındaydılar, ama koleje giden herhangi bir kimse, her eylül ayında okula, özellikle kırsal kesimden çok genç on sekizliklerin geldiğini söyleyecektir. Ronnie o gençlerin üzerinde etkili oluyordu. Gençler ona hayranlık duyuyorlardı. Ronnie onların yemek kuponlarını ödünç alıyor, duşta havlularını kapıyor, onları (Ronnie’ye bakılırsa protesto toplantılarına Jaguar’ıyla gelen) Rahip Martin Luther Coon’un hedeflerini desteklemekle suçluyor, onlardan borç alıyor, herhangi bir kibrit istemine “Kıçımı yala, maymun suratlı!” türünden hakaretlerle karşılık veriyordu. Ama onlar Ronnie’yi bütün bunlara rağmen… Belki de bütün bunların yüzünden seviyorlardı. Öylesine kolej olduğu için seviyorlardı onu.</p>

  <p class="calibre1">Ronnie gırtlağıma sarıldı ve benimle özel olarak konuşabilmek için koridora sürüklemeye çalıştı. Ben ona hayranlık duymadığım gibi, koltukaltlarından yayılan balta girmemiş orman kokusundan biraz tiksiniyordum. Parmaklarına sarılıp onları arkaya büktüm ve elini üzerimden çektim. “Yapma bunu, Ronnie.”</p>

  <p class="calibre1">“Ouv, ov, ov, peki, peki! Yalnız ne olur bir dakika dışarı gel, olmaz mı? Parmaklarımı da bırak, canımı yakıyorsun! Hem bu mastürbasyon yaparken kullandığım el! Tanrım!”</p>

  <p class="calibre1">Son kez mastürbasyon yapmasından beri onu yıkayıp yıkamadığını merak ederek elini salıverdim, fakat Ronnie’nin beni koridora sürüklemesine karşı koymadım. Arkadaş burada beni kollarımdan kavradı ve gözlerini iri iri açarak büyük bir ciddiyetle konuştu.</p>

  <p class="calibre1">“Bu herifler oynamasını bilmiyorlar,” dedi soluk soluğa. “Birer plasentadan farkları yok, Petesky, ama oyunu seviyorlar. Gerçekten seviyorlar, biliyor musun? Ben sevmiyorum, ama onlardan farklı olarak oynamasını biliyorum. Ayrıca iflas durumundayım, oysa bu gece Hawck’da iki Bogart filmi gösteriliyor. Onlardan iki dolar sızdırabilirsem..»</p>

  <p class="calibre1">“Bogart filmleri mi dedin? Bir tanesi Denizde İsyan olmasın?”</p>

  <p class="calibre1">“Doğru. Bir tanesi Denizde İsyan, öbürü de Malta Şahini. Bogart’ın hit filmleri. O iki plasentadan iki dolar sızdırabilirsem ver elini sinema. Dört dolarlarını sızdırırsam, Franklin’den bir kısrak çağırır, onunla beraber giderim. Sonra her şey bizim için.” Sözde romantik arkadaşımız Ronnie buydu işte. Onu Sam Spade olarak Malta Şahini’nde gözlerimin önünde canlandırdım. Mary Astoria öyle bir konuşması vardı ki. Düşüncesi sinüslerimin şişip burnumu tıkamasına yetti.</p>

  <p class="calibre1">“Yalnız önemli bir sorun var, Pete. King’i üç kişi oynamak riskli. O bir tek kart için kaygılanırken kim hayal kurabilir ki?”</p>

  <p class="calibre1">“Nasıl oynuyorsunuz? Oyun yüz puanda bitiyor, bütün kaybedenler de kazanana parayı ödüyor, öyle mi?” “Evet. Sen de katılırsan kazancımın yarısını sana toka ederim. Ayrıca kaybettiklerinin yansını sana geri ödüyorum,” Ronnie güneş gibi sıcak bir gülümseyişle bana baktı.</p>

  <p class="calibre1">“Ya ben seni yenersem?”</p>

  <p class="calibre1">Ronnie bir an şaşaladı, sonra daha da parlak gülümsedi. “Bu dünyada olmaz, tatlım. Ben iskambillerin cambazıyım.”</p>

  <p class="calibre1">Saatime, arkadan da Ashley’le Hugh’a baktım. Gerçekten de sıkı bir rakip olacağa benzemiyorlardı. “Bak, sana ne söyleyeceğim,” dedim. “Yüz puanlık bir oyuna evet. Puan başına beş cent. Kimse kimseye bir şey iade etmiyor. Oynuyoruz, sonra ben çalışıyorum, böylece herkes güzel bir hafta sonu geçiriyor.”</p>

  <p class="calibre1">“Tamam.” Salona döndüğümüzde Ronnie, “Seni severim, Pete, ama iş iştir, lisedeki homo erkek arkadaşların seni asla bu sabah benim yapacağım gibi düzmemişlerdir.”</p>

  <p class="calibre1">“Lisede benim homo arkadaşım yoktu,” dedim. “Çoğu hafta sonlarımı Lewiston’a otostop yapıp senin kız kardeşini düzmekle geçirirdim.”</p>

  <p class="calibre1">Ronnie gülümseyerek oturdu ve bir iskambil destesini alıp kartları karıştırmaya koyuldu. “Onu iyi yetiştirmişim, değil mi?” dedi. Bayan Bualenfant’ın cici oğlundan daha fazla alçalamazdınız. Birçokları bunu denediler, ama bildiğim kadarıyla kimse doğru dürüst başaramadı.</p>

  <h3 class="calibre7" id="sigil_toc_id_7">6</h3>

  <p class="calibre1">Ronnie pis ağızlı bir bağnaz, maymun pisliği kokulu bir yalakaydı, ama Allah için kâğıt oynayabiliyordu. İddia ettiği gibi bir dâhi değildi belki, en azından büyük bölümü şansa bağlı King oyununda değildi, ama yine de iyiydi. Tam konsantre olduğu zaman oynanmış hemen hemen bütün kartları hatırlayabiliyordu… Sanırım, bu yüzden o ekstra kartlı üç oyunculu King oyununu sevmiyordu.</p>

  <p class="calibre1">Yine de ben o ilk sabah hatırı sayılır bir başarı gösterdim. Hugh Brennan oynadığımız ilk oyunda yüzü aştığında benim Ronnie’nin yirmi sekizine karşın otuz üç puanım vardı. King oyununu son iki veya üç yıldır oynamamıştım, hele ilk kez parayla oynuyordum. Ve yirmi beş cent’in, bu beklenmedik eğlence için ödenecek küçük bir bedel olduğunu düşünüyordum. Oyun Ashley’e iki dolar ve elli cent’e mal olmuştu; şanssız Hugh ise üç dolar altmış sökülmek zorunda kaldı. Ronnie’nin bir randevunun bedelini kazandığı anlaşılıyordu, ancak kızın, onun istediği seks oyununa evet demek için gerçek bir Bogart hayranı olması gerekirdi. Hatta bir iyi geceler öpücüğü elde etmesi bile kolay olmayabilirdi.</p>

  <p class="calibre1">Ronnie, taze bir ava bekçilik eden bir karga gibi şişiniyordu. “Sizin için üzüldüm,” dedi. “Doors’un şarkısındaki gibi, erkekler bilmezler, ama küçük kızlar anlarlar.”</p>

  <p class="calibre1">“Sen hastasın, Ronnie,” dedim.</p>

  <p class="calibre1">Hugh, “Yine oynamak istiyorum,” dedi. Sanırım, P.T. Barnum haklıymış, dakika başı Hugh gibi birinin doğduğu doğruymuş. “Paramı geri istiyorum.”</p>

  <p class="calibre1">Ronnie, paslı görünümlü dişlerini ortaya çıkaran bir gülümsemeyle, “Sana o şansı vermeye hazırım,” dedi. Bana baktı. “Sen ne diyorsun arkadaş?”</p>

  <p class="calibre1">Jeoloji kitabım arkadaki kanepede unutulmuştu. Çeyreğimi istiyor, onun yanı sıra cebimde şıngırdayacak birkaç kuruş daha arzuluyordum. Ama bundan da çok Ronnie Malenfant’a bir ders vermek niyetindeydim. Ronnie kartlar masanın üstüne akarken, “Tanrım, bu oyunu ne kadar seviyorum!” diyerek kıkırdadı.</p>

  <h3 class="calibre7" id="sigil_toc_id_8">7</h3>

  <p class="calibre1">Beni asıl tutsak eden ikinci oyun oldu. Bu kez yüz puana hızla tırmanan Hugh yerine Ashley oldu. Bu yolda, Kahpe Kız’ı her fırsatta şanssız Ash’in kafasına fırlatan Ronnie’den yardım gördüğünü söylemeye gerek yok.</p>

  <p class="calibre1">O oyunda kız bana yalnız iki kere geldi, ilk defasında Ashley’i onunla bombardıman edebilecekken arka arkaya dört elde elimde tuttum. Sonra, kızın bana kalacağını düşünmeye başladığım sırada Ashley oyuna başlama hakkını Hugh Brennan’a kaptırdı, Hugh da vakit kaybetmeden bir karoyu oynadı. Bu takımdan kartım olmadığımı bilmesi gerekirdi, ama dünyadaki Hugh’lar o kadar az şey bilirler ki. Sanırım, işte o yüzden bu dünyadaki Ronnie’ler onlarla kart oynamayı severler. Eli Kahpe Kız’la tamamladım, burnumu tuttum ve Hugh’a bakarak klakson sesi çıkardım. Altmışlı yılların acayip eski günlerinde böyleydi.</p>

  <p class="calibre1">Ronnie somurttu. “Niçin yaptın bunu? Bu boku saf dışı bırakabilirdin!” Bize boş boş bakan Ashley’i çenesiyle işaret etti.</p>

  <p class="calibre1">“Evet, ama ben o kadar budala değilim.” Skor kâğıdına parmağımla vurdum. Ronnie o vakte kadar otuz puan kaydetmişti; benim ise otuz dört puanım vardı. Öbür iki oyuncu bunun çok ilersindeydi. Sorun Ronnie’nin hedeflerinden hangisini kaybedeceği değil, oyunu oynamayı bilen iki kişiden hangisinin kazanacağıydı. “O Bogie filmlerini görmeye benim de bir itirazım yok, tatlım,” dedim.</p>

  <p class="calibre1">Ronnie hasta dişlerini gösteren bir sırıtışla karşılık verdi. O arada . seyirci kalabalığına oynuyordu. Belki yarım düzine seyirciyi yanımıza çekmiştik. Skip’le Nate de aralarındaydı.</p>

  <p class="calibre1">Ronnie’nin durumu önceleri iyiydi. King’de eğer iyi düşük değerli kartlarınız varsa, güvendesiniz demektir. Seyircilere, “Riley hapı yuttu!” diye bildirdi.</p>

  <p class="calibre1">Ben de öyle düşünüyordum, ama en azından Maça Kızı elimdeydi Bunu ona geçirebilirsem yine de kazanırdım. Belki Ronnie’den fazla şey koparamazdım, ama öbür ikisine kan kusturabilirdim. İkisi beş doları gözden çıkarsalar yeriydi. Ve sonunda Ronnie’nin yüzünün değiştiğini görecektim. En çok istediğim de buydu: yüzünden o şeytanca zevkin silindiğini görmek.</p>

  <p class="calibre1">Son üç ele sıra gelmişti. Ashley kupa altılısını oynadı. Hugh beşliyi oynarken ben de üçlüyü oynadım. Dokuzluyu oynarken Ronnie’nin yüzündeki gülümseyişin silinmesine tanık oldum. Elimde sadece ispati valesiyle Maça Kızı kalmıştı. Ronnie’nin daha küçük bir ispatisi olursa ben Kahpe Kız’ı oynamak ve alaylarına katlanmak zorunda kalacaktım. Ama aksi halde…</p>

  <p class="calibre1">Karo beşlisini oynadı. Hugh karo ikilisini oynadı. Ashley ise ne yaptığını bilmediğini anlatan boş bir gülümseyişle pas geçti.</p>

  <p class="calibre1">Odaya derin bir sessizlik egemendi.</p>

  <p class="calibre1">Böylece gülümseyerek Maça Kızı‘nı öbür üç kartın üstüne atarak oyunu bitirdim. Oyun masasının etrafında herkesin soluğunu salıverdiği duyuldu. Başımı kaldırınca yarım düzine seyircinin bir düzine olduğunu gördüm. David Dearborn kapı aralığında kollarını çaprazlayarak durmuş, somurtkan bir yüzle bize bakıyordu.</p>

  <p class="calibre1">Arkasında koridorda biri daha vardı. Bir çift koltuk değneğine abanmış biri.</p>

  <p class="calibre1">Dearie sanırım iyice eskimiş kurallar kitabını, Maine Üniversitesinde Yatakhane Kuralları‘nın 1966-1967 sayısını iyice karıştırmış ve para karşılığında dahi olsa iskambil oynamaya karşı hiçbir kural olmadığını görünce düş kırıklığına uğramıştır. Ama inanın, onun hayal kırıklığı Ronnie’ninkinin yanında hiç kalırdı.</p>

  <p class="calibre1">Bu dünyada efendice oyun kaybedenler de vardır, kederli, somurtkan, küstah veya ağlamaklı olanlar da. Bir de en berbat kaybedenler olabilir. Ronnie işte bunlardandı. Yanakları pembeleşti, sivilcelerinin etrafı ise morardı. Ağzı incecik bir çizgi halini almıştı. Çene oynatarak dudaklarını kemirdiğini görebiliyordum.</p>

  <p class="calibre1">Skip, “Şu işe bakın,” dedi. “Kimin boku yediğini görüyor musunuz?»</p>

  <p class="calibre1">Ronnie, Skip’i de, odanın içinde benden başka herkesi de görmezlikten gelerek, “Niçin yaptın bunu?” diye bana çattı. “Bunu yapmana gerek var mıydı, koca sersem?”</p>

  <p class="calibre1">Öfkesi beni o kadar mutlu etmişti ki. “Ne yapalım,” dedim. “Vinç Lombardi’ye göre kazanmak her şey değil, tek şeydir. Sökül paraları Ronnie.”</p>

  <p class="calibre1">“Sen ibnenin tekisin,” dedi. “Kahrolası bir homosun. O eli kim dağıttı?”</p>

  <p class="calibre1">“Ashley,” dedim. “Ve eğer mızıkçılık yaptığımı iddia edersen, yüksek sesle söyle. Söyle ki ayağa kalkıp şu masanın etrafını döneyim seni kaçmadan evvel yakalayıp pestilini çıkarabileyim.”</p>

  <p class="calibre1">Dearie, kapı aralığından lafa karıştı. “Benim katımda kimse kimsenin pestilini çıkaramaz!” Ancak, herkes onu duymamış gibi davrandı. Gözler Ronnie’yle benim üzerimdeydi.</p>

  <p class="calibre1">Ronnie, “Sana mızıkçılık yaptın demedim, sadece o kartları kimin dağıttığını sordum,” dedi. Kendini toparlamak için ne kadar büyük bir çaba harcadığını, ona indirdiğim darbeyi içine sindirmeye ve bu arada gülümsemeye çalıştığını görebiliyordum. Ama iri yeşil gözlerinde (O gözler Ronnie’nin biricik elle tutulur yeriydi.) öfke yaşları olduğu görülüyordu. Kulak memelerinin altında ise çenesinin köşeleri kalkıp iniyordu. Yüzünün yanlarında ikiz kalplerin atışını seyretmek gibi bir şeydi bu. “Kimin umurunda. Beni on puan geçtin, bu da elli cent demektir.”</p>

  <p class="calibre1">Okulda Skip gibi parlak bir atlet değildim -ders dışındaki biricik programlarım münazara ve koşuydu- ve hayatta hiç kimseye pestilini çıkaracağımı söylememiştim. Ronnie benim için iyi bir başlangıç olurdu ve Allah biliyor ya bunda samimiydim. Sanırım, herkes de biliyordu. Odada kuvvetli bir gençlik adrenalin havası esiyordu; kokusunu alıyor, hatta tadını hissedebiliyordunuz. Galiba beni biraz daha sıkmasını istiyordum. Böylesi, doğduğuna doğacağına onu pişman etmem için iyi bir bahane olurdu.</p>

  <p class="calibre1">Masanın üstünde paralar belirdi. Yüzündeki somurtkan ifade daha da yoğunlaşan Dearie, masaya bir adım daha yaklaştı, ama bir şey demedi. Yani en azından bu konuda demedi. Bunun yerine odada bulunanlardan herhangi bir kimsenin kapısını kreme bulayıp bulamadığını ya da en azından bunu kimin yaptığını bilip bilmediğini sordu. Hepimiz dönüp ona baktık ve Dearie odaya girince Stoke Jones’un kapı aralığına gerilediğini gördük. Stoke koltuk değneklerine abanmış durumda pırıl pırıl gözleriyle hepimizi gözlüyordu. Anlık bir sessizlikten sonra Skip, “Uykunda yürüyüp o işi kendin yapmadığına emin misin, David?” diye sordu. Bu sözlere kahkahalar karşılık verdi. Kızarma sırası şimdi Dearie’deydi. Renk boynunda başlayıp yanaklarına, oradan da alnına ve yassı saç biçiminin diplerine yayıldı. Homovari Beatle saç kesimleri kesinlikle Dearie’ye göre değildi.</p>

  <p class="calibre1">Dearie, “Bir daha böyle bir şeyin olmamasını herkese duyurun,” dedi. Farkına varmadan Bogart’ı taklit ederek, “Otoriteme karşı gelinmesine asla göz yummayacağım,” diye ekledi.</p>

  <p class="calibre1">Ronnie, “Kes sesini,” diye mırıldandı. Kartları almış, üzüntüyle karıştırıyordu.</p>

  <p class="calibre1">Dearie odanın içinde geniş üç adım attı, Ronnie’yi Kuzey Doğu Birleşik Amerika’nın seçme üniversitelerinin göstergesi olan gömleğinin omuzlarından kavrayarak hızla çekti. Ronnie, gömleğinin yırtılmaması için kendiliğinden ayağa kalktı. İyi gömleğinin sayısı fazla değildi; hiçbirimizin değildi.</p>

  <p class="calibre1">“Bana ne söyledin, Malenfant?”</p>

  <p class="calibre1">Ronnie etrafına bakındı ve bence hayatının en büyük kısmı süresince gördüğü şeyi gördü: yardımın ve sempatinin yokluğunu. Üstelik bunun nedeni hakkında hiçbir fikri yoktu.</p>

  <p class="calibre1">“Bir şey söylemedim. O kadar paranoyak olma, Dearborn.”</p>

  <p class="calibre1">“Özür dile.”</p>

  <p class="calibre1">Ronnie, Dearie’nin pençesinden kurtulmak için çırpınıyordu. “Bir şey demedim ki. Demediğim bir şey için niçin özür dileyeyim ki?”</p>

  <p class="calibre1">“Sen yine de özür dile. Sesinde gerçek bir pişmanlık duymak istiyorum.”</p>

  <p class="calibre1">Stoke Jones, “Kes şunu,” dedi. “Hepinize söylüyorum. Kendinizi bir görseniz. Bu kadar salaklık olmaz.”</p>

  <p class="calibre1">Dearie ona şaşırarak baktı. Sanırım, hepimiz şaşırmıştık. Belki Stoke bile şaşırmıştı.</p>

  <p class="calibre1">Skip, “Boş ver,” dedi. “Ronnie, kendisi için garantili gördüğü bir oyunu kaybettiği için biraz bozuldu. Senin kahrolası kapına kremi bulayan değildir.”</p>

  <p class="calibre1">Ronnie’ye baktım. Birinin onu desteklemesi gibi ender bir deneyimi nasıl karşıladığını merak ediyordum. Bunun üzerine yeşil gözlerin de çok şey anlatan bir kıpırtı fark ettim. O an Dearie’nin kapısını benzetenin Ronnie olduğuna hemen hemen emin oldum. Tanıdıklarımın arasında ondan uygun başka kim vardı ki? Dearie suçluluk anlatan o küçük göz kırpışa dikkat etmiş olsa eminim ki aynı sonuca varırdı. Ama o Skip’e bakıyordu. Skip ona sükunetle baktı, Dearie de (başkalarını değilse bile, kendi kendisini) kendi fikri olduğuna inandırabilmek için birkaç saniye sonra Ronnie’nin gömleğini bıraktı. Ronnie silkindi, omuzlarındaki kırışıkları eliyle düzeltti, sonra da bana borcunu ödeyebilmek için ceplerinde bozukluk aramaya girişti.</p>

  <p class="calibre1">Ronnie, “Üzgünüm,” dedi. “Hem de seni üzdüğümüz için çok, çok üzgünüm. O kadar üzgünüm ki kıçım sızlıyor.Tamam mı?”</p>

  <p class="calibre1">Dearie arkaya doğru bir adım attı. Ben adrenalini hissedebilmiştim ve öyle sanıyorum ki, Dearie de kendi bulunduğu yöne doğru yayılan antipati dalgalarını aynı netlikle hissedebiliyordu. Çizgi filmlerdeki bodur bir ayıya benzeyen Ashley Rice bile Dearie’ye düşmanca bakıyordu. Nedenleri de bir değil birkaç taneydi. Bir: Dearie kat sorumlusuydu. iki: Katı, sevgili YSEG programının bir parçasıymış gibi yönetmeye çalışıyordu. Üç:</p>

  <p class="calibre1">İkinci sınıf öğrencilerinin birinci sınıf öğrencilerini tedirgin etmenin zorunlu görevleri olduğuna inandıkları bir zamanda lanet olası bir ikinci sınıf öğrencisiydi. İşte bu kadar, Dearie dostum.</p>

  <p class="calibre1">Dearie, “Katımda daha fazla lise çocuğu maskaralıklarına göz yummayacağımı herkese duyurun,” dedi. (ister inanın, ister inanmayın, katım demişti.) Günlerden cumartesi olduğu halde, Maine Üniversitesi eşofman üstüyle ütülü haki pantolonunun içinde kazık gibi duruyordu. “Burası bir lise değildi, beyler; burası Maine Üniversitesi’ndeki Chamberlain Hall’dur. Üniversiteli gençler gibi davranma zamanınız çoktan geldi.”</p>

  <p class="calibre1">1966’nın Gates Falls yıllığında oy birliğiyle Sınıf Soytarısı seçilmiş olmamın herhalde bir nedeni vardı. Topuklarımı birbirine vurup İngiliz stilinde bir selam çaktım. “Evet, Sir!” diye bağırdım. Seyircilerin arasında sinirli gülüşler oldu. Ronnie çirkin bir kahkaha atarken Skip sırıttı. Skip arkasından iki avucunu açıp kaşlarını kaldırarak omuzlarını silkti. Dearie’ye, “Görüyor musun? Bok gibi davranırsan, insanlar da sana o şekilde davranırlar,” demek istiyordu sanki. Çoğu zaman sessizlik kelimelerden daha çok şey, anlatır.</p>

  <p class="calibre1">Dearie de konuşmadan Skip’e, arkasından da bana baktı. Yüzünde bir anlam yoktu, bir ölünün yüzü olsa bu kadar olurdu, ama bir kez olsun soytarılık etmemiş olmayı isterdim. Ne yazık ki benim gibi doğuştan soytarılar, on vakanın dokuzunda daha beyin birinci vitese girmeden harekete geçerler. Şövalyelerin cesur oldukları eski günlerde belki pek çok saray soytarısı hayalarından baş aşağı asılmıştır. Morie Arthur’da böyle bir şeyden bahsedilmiyor, ama sanırım doğrudur. Her neyse, kendime az önce bir düşman yarattığımı biliyordum.</p>

  <p class="calibre1">Dearie hemen hemen kusursuz bir daire çevirerek yürüyüp salondan çıktı. Ronnie’nin, ağzına ekşi bir tat bulaşmış gibi ekşittiği yüzü çirkin yüzünü bir kat daha çirkinleştirdi. Bir sahne melodramındaki kötü kişinin sırıtışıydı bu. Dearie’ye arkasından bir nanik yaptı. Hugh Brennan biraz kıkırdadı, ama kimse doğru dürüst gülmedi. Stoke Jones ise hepimizden tiksinmiş gibi ortadan kaybolmuştu.</p>

  <p class="calibre1">Ronnie pırıl pırıl gözlerle etrafına bakındı. “Ben yine varım,” dedi. “Puan başına beş cent’e kim oynamak istiyor?”</p>

  <p class="calibre1">Skip, “Ben varım,” dedi.</p>

  <p class="calibre1">Jeoloji kitabımın bulunduğu yöne bir kez olsun bakmayarak, “Ben de oynayacağım,” diye atıldım.</p>

  <p class="calibre1">Kirby McClendon, “King mi oynayacağız?” diye sordu. Kattaki en uzun boylu çocuk, belki de bütün okulun en uzun boylularından biriydi ve en az iki metre on santimdi. Ayrıca, yaslı gibi gözüken uzun bir tazı suratı vardı. “Tabii. İyi seçim.”</p>

  <p class="calibre1">Ashley, “Ya biz?” diye cıyakladı.</p>

  <p class="calibre1">“Evet!” dedi Hugh. Adeta cezalandırılmaya açtı.</p>

  <p class="calibre1">Ronnie, “Bu masadaki üstün oyuncuların arasında size yer yok.” Kendisinden beklenmeyen anlayışlı bir tavırla konuşmuştu. “Niçin kendiniz bir oyun başlatmıyorsunuz?” diye sordu.</p>

  <p class="calibre1">Ashley’le Hugh da denileni yaptılar. Saat dörde gelirken salondaki bütün masalar üçüncü katın birinci sınıf öğrencileri tarafından işgal edilmişti. Bunlar, kitaplarını kütüphanenin kullanılmış kitaplar bölümünden satın alan ayak takımından burslu öğrencilerdi ve puan başına beş cent’e oynuyorlardı. Yatakhanemizde çılgın mevsim başlamıştı.</p>

  <h3 class="calibre7" id="sigil_toc_id_9">8</h3>

  <p class="calibre1">Cumartesi gecesi Holyoke’da kap kaçak görevlisi olduğum günlerden biriydi. Carol Gerber’e ilgi duymaya başladığım halde Brad Witherspoon’la yer değiştirmeye çalıştım. Pazar gününün sabah kahvaltısı Brad’indi ve o erken kalkmaktan en az Skip kadar nefret ediyordu Ama Brad teklifimi reddetti. Şimdi o da oynuyordu ve cebinden iki dolar gitmişti. Zararını karşılamaya can atıyordu. Bana sadece başını salladı ve masanın üstüne bir maça attı. “Kahpe Kız’ı avlamaya gidelim!” diye bağırırken biraz Ronnie Malenfant’a benzemişti. Ronnie’nin en sinsi yanlarından biri zayıf kişilerin kendisini taklit edilmeye değer bulmalarıydı.</p>

  <p class="calibre1">Günün büyük bir kısmını geçirdiğim ilk masadaki yerimden kalktım. Yerim anında Kenny Auster adında bir genç tarafından dolduruldu. Yaklaşık dokuz dolar ilerdeydim. (Özellikle kârına ortak olmamam için Ronnie başka bir masaya geçmişti.) Bu yüzden kendimi iyi hissetmem gerekirdi, ama hissetmiyordum. Önemli olan para değildi, oyundu. Oynamaya devam etmek istiyordum.</p>

  <p class="calibre1">Üzüntüyle koridorda yürüdüm, odaya göz attım ve Nate’e mutfak personeliyle erken yemek isteyip istemediğini sordum. O sadece başını salladı ve tarih kitabından başını kaldırmadan gitmemi işaret etti. İnsanlar altmışlı yıllardaki öğrenci hareketlerinden söz ettikleri vakit çocukların çoğunun o çılgın mevsimden Nate gibi geçip gittiklerini kendi kendime hatırlatmak zorundayım. Etraflarında tarih yaratılırken onlar gözlerini tarih kitaplarından ayırmamışlardı. Hoş, Nate ne tamamen habersizdi, ne de kendini tamamen bu tür ek hedeflere adamıştı. Birazdan göreceksiniz.</p>

  <p class="calibre1">Soğuyan havaya karşı ceketimin fermuvarını çekerek yemekhaneye doğru yürüdüm. Saat dördü çeyrek geçiyordu. Yemekhane saat beşe kadar açılmadığı için, Bennet’s Run’da buluşan yollar hemen hemen ıssızdı. Ama Stoke Jones oradaydı, koltuk değneklerine abanmış bir durumda yolun üstündeki bir şeyin üstünde yoğunlaşmıştı. Onu görünüme şaşırmamıştım; bir tür bedensel özürünüz olunca öbür öğrencilerden bir saat önce gelebilirdiniz. Bildiğim kadarıyla, özürlülere ayrılan tek ayrıcalık buydu. Bedensel açıdan hapı yuttuysanız, mutfaktaki personelle yemek durumundaydınız. Paltosunun arkasındaki o serçe izleri alacakaranlıkta çok belirgin ve siyah gözüküyordu.</p>

  <p class="calibre1">Ona daha fazla yaklaşınca Sosyolojiye Giriş‘e baktığını gördüm. kitabı Bennett’s Yolu’nun soluk kırmızı tuğla zemininin üstüne düşürmüştü ve onu yere kapaklanmadan alabilmek için bir yöntem bulmaya çalışıyordu. Bir koltuk değneğinin ucuyla kitabı dürtüp duruyordu. Stoke’un iki, belki de üç koltuk değnek çifti vardı. Bunlar, bir dizi çelik halkayla ön kollarına oturmuştu. Onun, kitabı sağa sola itince “Rip-rip, rip-rip” diye homurdandığını duyabiliyordum. Koltuk değnekleriyle ileri atılırken “Rip-rip”inin çok kararlı bir tonu oluyordu. Ama o ton şu anda çaresizliğini dile getiriyordu. Stoke’la yeni tanıştığım sıralarda (Ronnie’nin birçok taklitçileri sömestrin sonunda ona bu adı yakıştırdılarsa da ben ona Rip-Rip demeyeceğim.) bir “Rip-rip”e ne kadar farklı nüanslar verebildiğini görerek şaşırmıştım. Bu, Navajo’ların bulut’un karşılığı olan kelimelerini kırk değişik şekilde söyleyebildiklerini keşfetmemden önceydi. Aslında pek çok şeyi keşfetmemden önceydi bu. Benim yaklaştığımı duydu ve başını o kadar hızlı döndürdü ki, az daha düşüyordu. Onu yakalamak için hemen elimi uzattım. Kendini geri attı. Kalın bir kumaştan yapılmış paltosunun içinde adeta yüzüyordu.</p>

  <p class="calibre1">“Bana yaklaşma!” diye hırladı. Onu itmemden korkmuş gibiydi. Zararsız biri olduğumu anlatmak ister gibi ellerimi kaldırdım ve yere eğildim. Bunun üzerine, “Kitabımdan çek ellerini!” diye bağırdı.</p>

  <p class="calibre1">Bu uyarısına aldırmadım ve kitabı yerden aldığım gibi bir gazeteymişçesine koltuğunun altına sıkıştırdım. “Senin yardımına ihtiyacım yok!”</p>

  <p class="calibre1">Sert bir karşılık verecekken yanaklarındaki kırmızılığın etrafında ne kadar çok beyaz saçlarının da terden ne kadar çok ıslak olduğuna dikkat ettim. Kokusu -fazla zorlanmış transformatör kokusu- yine burnuma doldu. Onu aynı zamanda duyabildiğimi fark ettim; solukla hırıltılı ve balgamlı gibi bir sesi vardı. Stoke Jones revirin nerede olduğunu şimdiye kadar öğrenmemişse, pek yakında öğreneceğini hissediyordum.</p>

  <p class="calibre1">“Seni taşımayı önermedim ki Allah aşkına.” Zar zor gülümsemeyi başardım. Niçin gülümsemeyecektim sanki? Cebimde sabahleyin sahip olmadığım bir dokuz dolarım yok muydu? Chamberlain Üç’ün kriterlerine göre zengindim.</p>

  <p class="calibre1">Jones bana o karanlık gözleriyle baktı. Dudakları gerildi. Ama bir an sonra başını eğdi. “Anladım. Teşekkür ederim.” Sonra o tehlikeli hızla yokuşu tırmanmayı sürdürdü. Önceleri epeyce ilerimdeydi, ama sonra yolun dikliği onu zorlamaya başladığından yavaşladı. O balgamlı solukları daha gürültülü olmaya ve hızlanmaya başladı. Ona yetiştiğimde bunu rahatlıkla duydum.</p>

  <p class="calibre1">“Niçin kendini zorluyorsun?” diye sordum.</p>

  <p class="calibre1">Bana “hâlâ orada mısın” der gibi sinirli bir bakış fırlattı.</p>

  <p class="calibre1">Kitabını işaret ettim. “Yine kayıyor.”</p>

  <p class="calibre1">Durup kitaba koltuğunun altında çekidüzen verdi, sonra dikkatini yine koltuk değneklerine çevirdi. Sinirli bir balıkçıl kuşu gibi sırtını kamburlaştırmıştı ve saçlarının kara perçemlerinin arasından bana ters ters bakıyordu. “Sen devam et,” dedi. “Benim bir koruyucuya ihtiyacım yok.”</p>

  <p class="calibre1">Omuzlarımı silktim. “Seni korumaya çalışmıyordum, sadece yanımda bir arkadaş istedim.”</p>

  <p class="calibre1">“Ben kimseyi istemiyorum.”</p>

  <p class="calibre1">Dokuz dolarıma rağmen sinirlenerek yoluma devam ettim. Biz sınıf soytarıları arkadaş edinmeye o kadar düşkün değiliz -iki veya üç tanesi hayatımız boyunca bize yeter- ama dışlanmak da hiç hoşumuza gitmez. Hedefimiz, gülerek arkamızda bırakabileceğimiz bir yığın tanıdığa sahip olmak.</p>

  <p class="calibre1">Arkamdan, “Riley,” diye seslendiğini duydum.</p>

  <p class="calibre1">Döndüm. Sonunda biraz yumuşamaya karar verdiğini zannetmiştim. Ne kadar yanılmışım.</p>

  <p class="calibre1">“Jestten jeste fark vardır,” dedi. “Kat sorumlusunun kapısına tıraş kremi bulamak, onu sevdiğini söylemenin başka bir yolunu bulamadığım için Küçük Susie’nin sınıftaki sırasına sümük sürmekten sadece bir adım ilerdedir.”</p>

  <p class="calibre1">Daha da fazla sinirlenerek, “Dearie’nin kapısına tıraş kremini bulayan ben değilim,” dedim.</p>

  <p class="calibre1">“Evet, ama bu işi yapan hergeleyle oyun oynuyorsun. Böylece bana güvenilirlik sağlıyorsun.” İlk defa duyduğum bu kelimenin, yetmiş-,ve kokaine batmış seksenli yıllarda inanılmayacak kadar gevşek bir kariyeri olmuştu. Özellikle de politikada. Sanırım, güvenilirlik 1986’larda altmışlı yılların savaş protestocuları ve ırksal eşitliğin korkusuz savaşçıları paçoz bonoları keşfettikleri sırada utançtan ölmüştü. Jones birden sordu. “Niçin vaktini israf ediyorsun?”</p>

  <p class="calibre1">Bu, beni sarsacak derecede tepeden inme bir soruydu, ama şimdi geriye baktıkça bana inanılmayacak kadar budalaca görünen bir yanıt verdim. “Benim israf edilecek bol vaktim var.”</p>

  <p class="calibre1">Jones benden daha iyi bir yanıt beklememiş gibi başını salladı. Yine yürümeye başladı ve her zamanki gibi başını eğerek, sırtını kamburlaştırıp terli saçlarını sallayarak ve kitabını kolunun altına sıkıştırmış olarak yanımdan geçti. Kitabın yine kolunun altından fırlayacağını tahmin ederek bekledim. Bu kez Jones’u koltuk değneğiyle mücadele etmekte serbest bırakacaktım.</p>

  <p class="calibre1">Ama kitap düşmedi, Jones’un Holyoke’un kapısına varıp kurcalamasını, sonra da içeri dalmasını seyrettikten sonra kendi yoluma gittim. Tepsimi doldurduktan sonra Carol Gerber ve kap kaçak ekibinin diğer üyeleriyle oturdum. Böylelikle Stoke Jones’dan olabileceğim kadar uzak oluyordum ve bu da işime geliyordu. O ayrıca hatırladığım kadarıyla öbür özürlü çocuklardan da ayrı oturuyordu. Stoke Jones herkesin uzağındaydı. Koltuk değnekli bir Clint Eastwood.</p>

  <h3 class="calibre7" id="sigil_toc_id_10">9</h3>

  <p class="calibre1">Her zamanki ‘müşteriler’ saat beşte sökün etmeye başladılar. Beşi 6eyrek geçe kap kaçak ekibi vazife başındaydı ve bir saat süreyle aynı hızlı tempoyla çalıştılar. Yatılı öğrencilerin büyük bir kısmı hafta sonunu geçirmek için evlerine dönerler, ama geride kalanların hiçbiri yemek mönüsü fasulye, sosis ve mısır ekmeği olan cumartesi gece yemeğini kaçırmazlar. Tatlı Jell-O’ydu. Ovaların Sarayı‘nda tatlı daima Jell-0 yani jöleydi. Ahçının keyfi yerinde olursa Jell-O’nun içinde küçük meyve parçaları bulunabiliyordu.</p>

  <p class="calibre1">Carol çatal ve bıçaklarla meşguldü, ama kalabalık azalınca oradan çekildi. Kahkahadan kırılıyordu. Yanakları pancar gibi olmuştu Taşıyıcı kayışla gelen şey Skip’in eseriydi. Bunu o gece daha geç bir saate itiraf edecekti, ama ben görür görmez anlamıştım. Öğretim fakültesinde olan Skip’in yazgısı onu Dexter Lisesi’nde tarih öğretmenliği ve beysbol koçluğu yapmaya sürükleyecekti. Oysa elli dokuz yaşında fazla alkolün neden olduğu bir kalp krizi sonucunda düşüp ölecek olan bu arkadaşın güzel sanatlarla ilgili bir meslek seçmesi gerekirdi. Beş kuşaktır çiftçi olan bir aileden gelmese seçerdi de. Kalabalık ailesinin içinde (Skip bir gün dinlerinin İrlandalı Katolik olduğunu söylemişti.) üniversiteye gidenlerin ikincisi veya üçüncüsüydü. Kirk klanı ailenin içinde bir öğretmeni hayalinde canlandırabiliyordu, ama bir ressamı ya da heykeltıraşı asla. Skip de on sekiz yaşındayken onlardan farklı düşünemiyordu. Sadece içine girmeye çalıştığı deliğe pek uymadığını görebiliyor, bu da onu huzursuz ediyordu. Herkesin odasına girip longplay’lerini inceliyor, hemen herkesin müzik zevkini eleştiriyordu.</p>

  <p class="calibre1">1969’da kim ve ne olduğu konusunda daha iyi bir fikri vardı. Papier machine’den • bir Vietnam’lı aile tablosu meydana getirdiği yıldı. Bu, Fogler Kütüphanesi’nin önündeki bir barış toplantısının sonunda ateşe verilmişti. Gençler ödünç alınmış amplifikatörler aracılığıyla “Get Together” şarkısını söylüyorlar, yarım günlük hippiler de bir av sonrasındaki kabile savaşçıları gibi tempo tutuyordu. Her şeyin kafamın içinde ne kadar karmakarışık olduğunu görüyorsunuz ya. Emin olduğum tek şey, okyanusun altındaki Atlantis’ti. Kâğıttan aile yandı, hippi protestocular, dans ederlerken “Napalm! Napalm! Gökten inen pislik!” diye şarkı söylüyorlardı. Bir süre sonra oradakiler birbirlerine öteberi atmaya başladılar. Önce yumurtalar, arkadan da taşlar yağmaya başladı.</p>

  <p class="calibre1">1966 yılındaki o gecede Carol’u tabak çanak sırasından gülerek yutan bir papier machine aile değildi; Holyoke Yemekhanesi’nin fasulye Matterhorn’unun tepesinde duran çapkın bir sosisçiydi. Uygun bir yerinden kocaman bir sosis fışkırmıştı. Elinde küçük bir Maine Üniversitesi flaması vardı. Başının üstünde de mavi bir mendili birinci sınıf kepine benzeyecek şekilde katlamıştı. Tepsinin önünde mısır ekmeği kırıntılarıyla DAHA FAZLA MAINE FASULYESİ YİYİN mesajı yazılıydı!</p>

  <p class="calibre1">Saray’da, tabak çanak sırasının başında geçirdiğim süre boyunca pek çok yenilebilir sanat eseri karşıma çıkmıştır, ama bunun, hepsinin şampiyonu olduğunu düşünüyorum. Stoke Jones herhalde buna da zaman kaybı diyebilirdi, ama bu kez yanılıyordu. Otuzu aşkın yıl sonra sizi hâlâ güldürebilecek güçte bir şey kesinlikle zaman kaybı olamaz. Ve ben böyle bir şeyin ölümsüzlüğe çok yakın olduğunu düşünüyorum.</p>

  <p class="calibre1">10</p>

  <p class="calibre1">Saat altı buçukta kartımı bastıktan sonra elimde son bir çöp torbasıyla mutfağın arkasında kira payı indim ve çöpü orada dizili dört konteynırdan birinin içine attım.</p>

  <p class="calibre1">Arkama dönünce Carol Gerber’le iki çocuğun binanın köşesinde sigara içtiklerini ve ayın gökte yükselişini seyrettiklerini gördüm. Öbür iki kişi ben yaklaşırken uzaklaştılar. Ben bu arada Pall Mall pakedimi ceketimin cebinden çıkardım.</p>

  <p class="calibre1">Carol, “Hey Pete, daha fazla Maine fasulyesi ye,” deyip güldü.</p>

  <p class="calibre1">“Evet.” Kendime bir sigara yaktım. Sonra fazla düşünmeden, “Bu gece Hauck’da iki Bogart filmi gösteriliyor. Saat yedide başlıyor. Oraya kadar yürümek için vaktimiz var. Gitmek ister misin?” dedim.</p>

  <p class="calibre1">Carol yanıt vermeden sigarasından bir nefes çekti, ama hâlâ gülümsediği için evet diyeceğini anladım. Daha önce bütün istediğim üçüncü kat salonuna dönüp King oynamaktı. Ama şimdi, oyundan uzaklaşınca, oyun artık önemini kaybetmişti. Ronnie Malefant’ın pestilini çıkaracağımı mı söylemiştim? Galiba söylemiştim -o anın anısı beleğimde yeterince netti- ama şimdi, serin havada Carol’un yanında dururken bunun nedenini anlamak benim için zordu.</p>

  <p class="calibre1">Carol sonunda, “Yaşadığım kentte bir erkek arkadaşım var,” dedi.</p>

  <p class="calibre1">“Yani bu yanıtın hayır mı demek?”</p>

  <p class="calibre1">Genç kız dudaklarının köşelerindeki küçük gülümseyişle “hayır” der gibi başını salladı. Sigarasının dumanı yüzünün etrafında sürükleniyordu. Kızların tabak çanak kuyruğunda takmak zorunda oldukları fileden kurtulmuş olan saçları alnının üstünde uçuşuyordu. “Bu bilgilendirme olur… Mahkûm şovunu anımsıyor musun? ‘Altı numara… Biz bilgi istiyoruz.’”</p>

  <p class="calibre1">“Benim de geldiğim kentte bir kız arkadaşım var. Bu da bilgilendirme,” dedim.</p>

  <p class="calibre1">“Benim bir başka işim daha var. Bir kıza matematik dersi veriyorum Bu gece o kıza bir saat yardım edeceğime söz verdim. Kalkülüs dersi. Ama başaracağından umudum yok. Zaten sızlanıp duruyor. Ücretim ise saatte altı dolar.” Carol güldü. “Ne kadar güzel değil mi, hiç durmadan bilgi alışverişi yapıyoruz.”</p>

  <p class="calibre1">“Ama bu Bogie açısından pek avantajlı değil,” dedim. Kaygılı değildim. Bogie’yi seyredeceğimizi biliyordum. Geleceğimizde bir romans umudu olduğunu da biliyordum. Bu bana garip bir hafiflik hissi duyuruyordu.</p>

  <p class="calibre1">Carol, “Esther’e Hauck’dan telefon açıp dersinin dokuz yerine onda olacağını söyleyebilirim,” dedi. “Esther üzücü bir olay. Hiç dışarı çıkmıyor. En çok yaptığı şey, başında bigudilerle oturup kolejin ne kadar zor olduğuna dair eve mektuplar yazmak. En azından ilk filmi görebiliriz.”</p>

  <p class="calibre1">“Bu hoşuma gitti,” dedim.</p>

  <p class="calibre1">Hauck’a doğru yürümeye başladık. Bunlar çok iyi günlerdi; bir bebek bakıcısı tutmanıza, köpeği dışarı çıkarmanıza, kediyi doyurmanıza ve hırsız alarmını kurmanıza gerek yoktu. Sadece gidiyordunuz.</p>

  <p class="calibre1">Carol biraz sonra, “Bu randevu gibi bir şey mi?” diye sordu.</p>

  <p class="calibre1">“Sanırım, olabilir.” O sırada Doğu Annex’inin yanından geçiyorduk ve başka çocuklar yolları dolduruyor, toplantı salonunun yolunu tutuyorlardı.</p>

  <p class="calibre1">Carol, “Bu iyi,” dedi. “Çünkü para çantamı odamda bıraktım. Kendi paramı ödeyebilecek durumda değilim.” “Üzülme, zenginim. Bugün kumarda iyi para kazandım.”</p>

  <p class="calibre1">“Poker mi oynadınız?”</p>

  <p class="calibre1">“Hayır, King oynadık. Oyunu biliyor musun?”</p>

  <p class="calibre1">“Alay mı ediyorsun? On iki yaşımda olduğum yılın yazını George Gölü‘ndeki Winiwinaia Kampı‘nda geçirmiştim. YMCA kampıydı, annem yoksul çocukların kampı diyordu. Hemen her gün yağmur yağdı, bizim bütün yaptığımız da King oynamak ve Kahpe Kız’ı avlamak oldu.” Kızın gözleri dalmıştı; geçmişteki anılar, tıpkı karanlıkta ayaklara değen bir pabuç gibi takılınca böyle olur. “Siyahlı kadını bulun. Cherchezla femme en noir.”</p>

  <p class="calibre1">“Evet, oyun işte bu,” derken o an kız için orada olmadığımı biliyordum. Sonra dönüp bana gülümsedi ve kot pantolonunun cebinden sigaralarını çıkardı. O sıralar çok sigara içiyorduk. Hepimiz içiyorduk. O sıralarda hastane bekleme odalarında da sigara içebilirdiniz. Sonraları kızıma bunu söylediğimde önce bana inanmadı. Ben de kendi sigaralarımı çıkardım ve ikimize de birer tane yaktım, ikimizin Zippo’nun alevinde bakışmamız hoş bir şeydi. Belki bir öpücük kadar tatlı değildi, ama hoştu. İçimde o hafifliği, o yükseliş duygusunu yine hissettim. Bazen görüşünüz genişler ve umutla dolar. Bazen köşelerin öbür yanını gördüğünüzü düşünürsünüz, bazen görebilirsiniz de. Bunlar güzel anlardır. Çakmağımı söndürdüm ve sigaralarımızı içerek yürümeye devam ettik. Ellerimiz birbirine yakındı, ama pek değmiyordu.</p>

  <p class="calibre1">Carol, “Ne kadar paradan söz ediyoruz?” diye sordu. “Kaliforniya’ya kaçmaya yeter mi, yoksa o kadar çok değil mi?”</p>

  <p class="calibre1">“Dokuz dolar.”</p>

  <p class="calibre1">Carol gülerek elimi tuttu. “Bizimkisi pekâlâ bir randevu,” dedi. “Bana patlamış mısır da alabilirsin.”</p>

  <p class="calibre1">“Tamam. Önce hangi filmi göreceğimiz senin için önemli mi?”</p>

  <p class="calibre1">Carol başını salladı. “Bogie Bogie’dir.”</p>

  <p class="calibre1">“Çok doğru,” dedimse de, Malta Şahini olmasını diliyordum.</p>

  <p class="calibre1">Öyleydi. Filmin yarı yerinde Bogie, gay numarasını yapan kötü niyetli Peter Lorre’a inanmayarak ve hafif bir alayla bakarken ben de Carol’a baktım. O da bana bakıyordu. Eğildim ve John Huston’un bu ilk filminin siyah-beyaz ay ışığında kızın patlamış mısır ve tereyağı bulaşmış dudaklarını öptüm. Dudakları tatlı ve hevesliydi. Biraz geri çekildim. O hâlâ bana bakıyordu. Küçük gülümseyişi geri dönmüştü. Bana patlamış mısır torbasını uzattı. Ben de ona çikolatalarımdan ikna ettim ve filmin kalan kısmını seyrettik.</p>

  <h3 class="calibre7" id="sigil_toc_id_11">11</h3>

  <p class="calibre1">Chamberlain-King-Franklin yatakhaneler sitesine dönerken düşünmeden onun elini tuttum. Parmaklarını benimkilerin etrafında kıvırdıysa da, şimdi tavrında bir ilgisizlik seziyordum.</p>

  <p class="calibre1">“Denizde İsyan’ı görmek için dönecek misin?” diye sordu. “Biletini atmadıysan dönebilirsin. Olmazsa sana kendi biletimi verebilirim.”</p>

  <p class="calibre1">“Hayır. Jeoloji çalışmam gerekiyor.”</p>

  <p class="calibre1">“Bunun yerine kart oynayacağına bahse girerim.”</p>

  <p class="calibre1">“Bu hiç işime gelmez,” dedim. Sözlerimde samimiydim. Niyetim yatakhaneme dönüp çalışmaktı. Gerçekten de öyleydi.</p>

  <p class="calibre1">Carol, “Yalnız Başına Verilen Savaş veya Burslu Bir Öğrencinin Hayatı” dedi. “Charles Dickens’den acıklı bir roman. Finansal Yardım Ofisi’nin bağışını iptal ettiğini öğrenen yürekli Peter Riley’nin kendini nehre attığını öğrenince ağlayacaksınız.”</p>

  <p class="calibre1">Güldüm. Carol çok zekiydi.</p>

  <p class="calibre1">“Biliyorsun, ben de benzer bir durumdayım. Eğer işi yüzümüze, gözümüze bulaştırırsak bir çifte intihar düzenleriz. Sonumuz Penobscot nehri olur. Hoşça kal zalim dünya.”</p>

  <p class="calibre1">“Zaten Connecticut’lı bir kızın Maine Üniversitesi’nde ne işi var?”</p>

  <p class="calibre1">“Bu iş biraz karmaşık.. Ve eğer beni yine dışarı çıkarmayı düşünüyorsan, yaşımın küçük olduğunu bilmelisin. On sekizime girmek için kasımın gelmesi gerekiyor. Yedinci sınıfı atladım. Annemle babamın boşandıkları yıldı bu ve kendimi çok mutsuz hissediyordum. Ya durmadan ders çalışacaktım ya da Harwich Lisesi’nin köşebaşı kızlarından biri olup çıkacaktım. Biliyorsun, Fransız usulü öpüşmede ihtisas yapan ve on altısında gebe kalan kızlardan. Ne tür kızlardan söz ettiğimi biliyorsun.”</p>

  <p class="calibre1">“Tabii.” Gates’de onları kafelerin ve kafeteryaların dışında kıkırdayan küçük grupların içinde görebilirdiniz. Arka camlarında FRAM veya QUAKER EYALETİ yazan çıkartmalar bulunan elden düşme, fakat hızlı şiarının veya Plymouth’larının içinde gelecek delikanlıları bekliyorlardı. Aynı kızları ana caddenin öbür ucunda on yaş daha büyük ve kilo daha ağır olarak Chucky’nin Meyhanesi’nin dışında bira ve-daha sert içki yuvarlayan kadınlar olarak da görebilirdiniz.</p>

  <p class="calibre1">“Günlerim gece, gündüz çalışmakla geçiyordu. Babam donanmadaydı. Bir sakatlık nedeniyle donanmadan ayrıldı ve buraya, Maine’e taşındı… Kıyıdaki Damariscotta’ya.”</p>

  <p class="calibre1">Başımı salladım. Diane Renee’nin gönüllü olup donanmaya katılan erkek arkadaşı aklıma gelmişti.</p>

  <p class="calibre1">“Ben Connecticut’ta annemle oturuyor ve Harwich Lisesi’ne gidiyordum. On altı farklı okula başvurdum ve üçü dışında hepsi tarafından kabul edildim… Ama…”</p>

  <p class="calibre1">“Ama sizin okul masraflarınızı ödemenizi bekliyorlardı, siz ise bunu yapacak durumda değildiniz.”</p>

  <p class="calibre1">Genç kız başını eğdi. “Sanırım, seçme bursları belki yirmi puan yüzünden kaçırdım. Program dışı bir iki işin yararı olurdu, ama ben kitaplardan başımı kaldıramıyordum. Hem o sıralar Sully-John’la sıkı fıkıydım…”</p>

  <p class="calibre1">“Erkek arkadaşın, değil mi?”</p>

  <p class="calibre1">Genç kız “evet” der gibi başını eğdi, ama Sully-John onu fazla ilgilendiriyormuş gibi davranmıyordu. “Gerçekçi bir finansal yardım sağlayan biricik iki okul Maine’le Connecticut üniversiteleriydi. O sıralarda annemle pek iyi geçinemediğim, hatta sürekli kavga ettiğim için Maine’de karar kıldım.”</p>

  <p class="calibre1">“Babanla daha mı iyi geçiniyordun?”</p>

  <p class="calibre1">Geç kız dudak büktü. “Onu neredeyse hiç görmüyorum. Bir kadınla yaşıyor… çok içiyor ve durmadan dalaşıyorlar. Ancak, o bu eyalette oturuyor, ben de kızıyım. Burası ise eyaletin sınırları içindekilere yardım veren bir kolej. Bütün gereksinimlerimi elde ettiğimi söyleyemem -Connecticut Üniversitesi daha avantajlıydı-ama ben biraz çalışmaktan korkmam. Sırf uzaklaşmak için buna değer.”</p>

  <p class="calibre1">Carol gece havasını içine çekip bıraktı. Franklin’e aşağı yukarı varmıştık. Lobide gençlerin sert plastik sandalyelerde oturup kız arkadaşlarının aşağı inmelerini beklediklerini görebiliyordum. Carol, “sırf uzaklaşmak için buna değer,” demişti. Kastettiği annesi, kent ve ailesi miydi, yoksa erkek arkadaş da buna dahil miydi? Carol’un yatakhanesinin önündeki geniş çift kanatlı kapıların önüne vardığımızda kollarımı omuzlarına doladım ve onu tekrar öpmek üzere eğildim. Genç kız ellerini göğsüme dayayarak beni durdurdu Geri çekilmedi, sadece beni durdurdu. O kendine özgü gülümseyişiyle yüzüme baktı. O gülümseyişini sevebilirdim; gecenin orta yerinde bu gülümseyişi düşünerek uyanabilirdiniz. Mavi gözleriyle sarı saçlarını da düşünebilirdiniz, ama en çok gülümseyişini. Dudakları sadece biraz kıvrılmıştı, ama ağzının köşelerinde buna rağmen gamzeler oluşuyordu.</p>

  <p class="calibre1">“Erkek arkadaşımın adı John Sullivan,” dedi. “Hani şu boksör gibi. Şimdi de sen kız arkadaşının adını bana söyle.”</p>

  <p class="calibre1">“Annmarie,” derken bu adın ağzımdan dökülüşü pek hoşuma gitmedi. “Annmarie Soucie. Bu yıl Gates Falls Lisesi’nin son sınıfında.” Carol’u salıverdim. O zaman ellerini göğsümden çekti ve benim ellerimi yakaladı.</p>

  <p class="calibre1">“Bu bilgilendirme,” dedi. “Hâlâ beni öpmek istiyor musun?”</p>

  <p class="calibre1">Evet gibilerden başımı eğdim. Her zamankinden fazla istiyordum.</p>

  <p class="calibre1">“Pekâlâ.” Genç kız bana yüzünü yaklaştırdı, gözlerini kapadı ve dudaklarını biraz araladı. Merdivenin dibinde babasının iyi geceler öpücüğünü bekleyen bir çocuğa benziyordu. O kadar tatlıydı ki, az daha gülüyordum. Ama bunu yapacak yerde eğilip onu öptüm. O da zevkle ve heyecanla öpücüğüme karşılık verdi. Dillerimiz birbirine değmemesine rağmen çok ateşli bir öpücüktü. Geri çekildiğinde yanaklarını ateş basmış, gözleri parlamıştı. “İyi geceler,” dedi. “Sinema için teşekkür ederim.”</p>

  <p class="calibre1">“Yine gidelim mi?”</p>

  <p class="calibre1">“Bunu düşünmem lazım,” dedi. Gülümsüyordu, ama bakışları ciddiydi. Herhalde erkek arkadaşını düşünmüştü. Ben de Annmarie’yi düşündüğüm için biliyordum bunu. “Evet, düşünmelisin,” dedim. “Seni pazartesi günü kap kaçak çanak sırasında görürüm. Hangi yemeklerde çalışacaksın?”</p>

  <p class="calibre1">“Öğle ve akşam yemeklerinde.”</p>

  <p class="calibre1">“Bana da kahvaltıyla öğle yemeğini verdiler. Öyleyse öğle yemeğinde görüşürüz. Daha fazla Maine fasulyesi ye,” dedim. Bu da onu güldürdü. İçeri girdi. Dışarda durup arkasından bakarken ceketimin kalkık yakası, ceplerime soktuğum ellerim ve dudaklarımın arasında bir sigarayla kendimi Bogie gibi hissettim. Carol’un resepsiyon masasındaki kıza bir şey söylediğini, sonra da yukarı çıkarken hâlâ güldüğünü duydum. Mehtapta Chamberlain’e dönerken jeosenklinah konusunda ciddi olmaya kararlıydım.</p>

  <h3 class="calibre7" id="sigil_toc_id_12">12</h3>

  <p class="calibre1">Üçüncü kat salonuna sadece jeoloji kitabımı almak için girdim. Yemin ederim ki doğru. Her masa -artı başka katlardan kaçırılan bir iki masa daha- King oynayan budala dörtlülerle doluydu. Hatta bir grup yerde bağdaş kurmuş ve kartları üzerinde büyük bir dikkatle yoğunlaşmıştı. Bu durumda yogilere benzemişlerdi. Ronnie Malenfant bütün odadakileri kapsayan bir tavırla, “Boklu karıyı kovalıyoruz!” diye bağırdı. “O kahpeyi mahvedeceğiz, çocuklar!”</p>

  <p class="calibre1">Jeoloji kitabımı bütün gün ve gece yattığı sedirin üstünden aldım (Birisi üstüne oturarak iki yastığın arasına itmişti, ama o bebek tamamıyla gizlenemeyecek kadar büyüktü.) ve ona amacı belirsiz bir sanat eseriymiş gibi baktım. Hauck Salonu’nda Carol Gerber’in yanında otururken bu çılgın kart partisi bana bir düş gibi gözükmüştü. Şimdi düşleşen ise Carol’du; gamzeleri ve bir boksörün adaşı olan erkek arkadaşıyla Carol. Cebimde hâlâ altı dolar vardı ve oynanmakta olan oyunların hiçbirinde bana yer bulunmayışından dolayı düş kırıklığı duymam saçma olurdu.</p>

  <p class="calibre1">Yapmam gereken şey dersime çalışmaktı. Jeosenklinalle dost olmam gerekiyordu. İkinci kat salonuna yerleşir veya belki de bodrum katındaki bir yemekhanede sakin bir köşe bulurdum.</p>

  <p class="calibre1">Tam koltuğumun altında Jeoloji Tarihi’yle çıkmaya hazırlandığım sırada Kirby McClendon kâğıtlarını masanın üstüne fırlattı ve “Allah belasını versin! O kahrolası Maça Kızı canıma okudu! Tükendim size borçlu kalacağım çocuklar,” diye bağırdı. Arkasına bakmadan yanımdan geçti, kapıdan çıkarken de başını eğdi - o derece uzun boylu olmanın bir tür bela olduğunu düşünmüşümdür hep. Bir ay sonra Kirby iyiden iyiye tükenecekti; geçirdiği şiddetli bir sinir krizinden ve başarısız bir intihar girişiminden sonra korkan ailesi tarafından üniversiteden alınacaktı. O sonbahardaki King manisinin ilk kurbanı değildi, sonuncusu da olmayacaktı, ama iki şişe dolusu portakal aromalı bebek aspirini yutarak kendini yok etmeye çalışan biricik arkadaşımızdı Lennie Doria onun arkasından bakmaya gerek bile görmedi. Bunun yerine bana baktı. “Oturmak ister misin, Riley?”</p>

  <p class="calibre1">İçimde, ruhum için kısa, fakat gerçek bir savaş yaşadım. Ders çalışmak zorundaydım. Çalışmayı planlamıştım ve bu, benim gibi finansal yardımla okuyan biri için iyi bir plandı. Herhalde burada, bu dumanlı odada oturup kendi Pall Mall’larımın egzosunu oradaki sise katmaktan çok daha akıllıca olurdu.</p>

  <p class="calibre1">Gelgelelim, “Niye olmasın?” diyerek oturdum ve sabahın birine kadar King oynadım. En sonunda sendeleyerek odama döndüğümde, Nate yatağına uzanmış Kutsal Kitap’ı okuyordu. Her gece uykuya dalmadan önce son yaptığı şeydi bu. Bana söylediğine göre bu, Tanrı‘nın Sözü‘nü üçüncü hatmedişiydi. Şimdi de Nehemya’nın Kitabı‘na varmıştı. Sakin bir merakla bana baktı, zaten bakışı fazla değişmezdi. Şimdi düşünüyorum da Nate zaten hiçbir zaman fazla değişmemişti. Dişçilik okuluna hazırlık sınıfındaydı.</p>

  <p class="calibre1">Kararından da hiç caymadı. Bana son yolladığı Noel kartına Houlton’daki yeni muayenehanesinin bir fotoğrafını iliştirmişti. Fotoğrafta Doğu’nun üç kralı muayenehanenin önündeki karlı çimlik alanda içi saman dolu bir beşiğin etrafında duruyordu. Meryem Ana’yla Hazreti Yusuf’un arkasında, kapının üstündeki tabelayı okuyabiliyordunuz: NATHANIEL HOPPENSTAND, D.H.U. Cindy ile evlendi. Hâlâ da evliler, üç çocukları da büyüdü. Sanırım, Rinty ölmüş, yerine bir yenisi alınmıştır.</p>

  <p class="calibre1">Nate, “Kazandın mı?” diye sordu. Yıllar sonra bir perşembe gecesi poker oyununun sonunda ve yarı sarhoş halde, neredeyse karımın kullanacağı aynı ses tonuyla konuşmuştu.</p>

  <p class="calibre1">“Aslında kazandım sayılır,” dedim. Ronnie’nin oynadığı bir masaya geçmiş ve kalan altı dolarımın üçünü kaybetmiş, sonra başka bir asaya geçerek kaybettiğim parayı birkaç dolar fazlasıyla geri almıştım Ama jeosenklinal tektonik levhalarla ilgilenmeye fırsat bulamamıştım.</p>

  <p class="calibre1">Nate’in arkasında kırmızı-beyaz yollu pijamalar vardı. Düşünüyorum da üniversitede odamı paylaştığım erkek veya kız arkadaşlar arasında pijama giyen tek kişiydi. Diane Renee Sings Navy Blues albümüne tek sahip olan da oydu. Ben soyunmaya başlarken Nate yorganının altına kaydı ve masasının üstündeki lambayı söndürmek için arkasına uzandı.</p>

  <p class="calibre1">Gölgeler odanın ona ait yarısını yutarken, “Jeolojini çalışabildin mi bari?” diye sordu.</p>

  <p class="calibre1">“Jeolojide iyi durumdayım,” dedim. Yıllar sonra o geç saate kadar süren poker partilerinden döndüğüm ve karım da ne kadar sarhoş olduğumu sorduğu zaman aynı neşeli ses tonuyla, “Eh, bir iki kadeh yuvarladım,” diyecektim.</p>

  <p class="calibre1">Kendimi yatağıma attım, kendi lambamı söndürdüm ve başım yastığıma değer değmez uykuya daldım. Düşümde King oynuyordum. Ronnie Malenfant kartları dağıtıyordu; Stoke Jones salonun kapı aralığında koltuk değneklerine abanarak duruyor ve beni gözlüyordu -daha doğrusu hepimizi- Massachusetts Körfez Kolonisi’nin bir püriteninin asık suratlı hoşnutsuzluğuyla gözlüyordu. Düşümde masanın üstünde koca bir para yığını vardı: Buruşuk beşlik ve birlik banknotlar halinde yüzlerce dolar, posta havaleleri, hatta bir iki şahsi çek yatıyordu. Önce paralara, sonra da kapı aralığına baktım. Carol Gerber şimdi Stokely’nin bir yanında duruyordu. Akide şekeri kamışı pijamalarının içindeki Nate ise Stokely’nin öbür yanındaydı. Carol, “Bilgilendirilmek istiyoruz,” dedi.</p>

  <p class="calibre1">“İstediğini alamayacaksın,” diye karşılık verdim; TV şovunda Patrick McGoohan’ın İki Numara’ya verdiği karşılık daima bu oluyordu.</p>

  <p class="calibre1">Nate, “Pencereni açık bırakmışsın, Pete. Oda soğudu, kâğıtlar da dört bir yana uçuştu,” dedi.</p>

  <p class="calibre1">Buna verilecek uygun bir karşılık düşünemediğimden bana verilen kartları aldım ve yelpaze gibi açtım. On üç karttı ve hepsi de Maça Kızı‘ydı. Hepsi la femme en noir’û! Hepsi Kahpe Kız’dı.</p>

  <h3 class="calibre7" id="sigil_toc_id_13">13</h3>

  <p class="calibre1">Vietnam’da savaş iyi gidiyordu, Güney Pasifik’te bir geziye çıkmış olan Lyndon Johnson öyle demişti. Bununla beraber birkaç önemsiz aksilik de olmuştu. Viet Kong, Saygon’un çevresinde üç Amerikan Hu-ey’i düşürdü. Biraz daha uzakta bin Viet Kong askeri bunun en az iki katı kadar Güney Vietnamlı kara askerini bozguna uğrattı. Mekong Deltası‘nda Amerikan gambotlarının batırdığı yüz yirmi Viet Kong nehir devriye gemisinin önemli sayıda mülteci çocuğunu taşımakta olduğu anlaşıldı. Amerika o ekim ayında dört yüzüncü uçağını, bir F-105 Thunderchiefi kaybetti. Pilot paraşütle atlayarak kurtulmuştu. Manila’da Güney Vietnam Başbakanı Nguyen Cao Ky bir sahtekâr olmadığında ısrar ediyordu. Ona göre, kabinesinin üyeleri de zimmetlerine para geçirmemişlerdi ve bir düzine kadar bakanın kendisi Filipinler’deyken istifa etmeleri sadece bir rastlantıydı. San Diego’da Bob Hope cepheye gidecek askerler için bir şov düzenledi. “Bing’i çağırıp onu da sizinle yollamak istedim, ama o pipolu alçak kaytardı.” Askerler gülmekten kırıldılar.</p>

  <p class="calibre1">Kjh ile Mysterian’lar radyoya hâkimdiler. “96 Gözyaşları” adlı şarkıları muazzam bir sükse yaptı. Başka bir şarkıları da olmadı.</p>

  <p class="calibre1">Honolulu’da hula-hula kızları Başkan Johnson’u karşıladılar.</p>

  <p class="calibre1">Birleşmiş Milletler’de Sekreter U Thant Amerikan temsilci Arthur Goldberg’den Kuzey Vietnam’ın bombardımanının hiç değilse geçici olarak durdurulmasını rica ediyordu. Arthur Goldberg Thant’ın istemini iletmek için Hawai’deki Büyük Beyaz Peder’le bağlantı kurdu. Lei’si^ belki hâlâ boynunda olan Büyük Beyaz Peder, kesinlikle olmaz, biz bir Viet Kong durduğu zaman dururuz dedi, o vakte kadar 96 gözyaşı dökeceklerdi. En az 96 (Johnson hula-hula kızlarıyla beceriksiz dans yaptı- Bunu Huntley-Brinkley Raporu’nda seyrettiğimi ve onun tanıdığım bütün öbür beyaz adamlar gibi dans ettiğini hatırlıyorum.) Greenwich Village’te bir barış yürüyüşü polis tarafından dağıtıldı. polis yürüyüşçülerin izin almadıklarını söyledi. San Francisco’da değneklerin ucunda plastik kafatasları taşıyan ve pandomimciler gibi yüzleri beyaza boyalı savaş protestocuları da gözyaşartıcı bombayla damıtıldılar. Denver’de polisler Boulder’deki Chautauqua Parkı‘ndaki bir savaş karşıtı toplantısını ilan eden binlerce posteri yırttılar. Polis bu tür ilanları yasaklayan bir hüküm bulmuştu. Denver polis müdürü aynı hükmün sinema, eski elbise dağıtımı, deniz aşırı gidecek askerler için düzenlenen dansları veya kaybolan evcil hayvanları bulacaklara ödül vaatleri içeren ilanları içermediğini ileri sürdü. Müdür bu tür posterlerin politik içerikli olmadıklarını söylüyordu.</p>

  <p class="calibre1">Doğu Annex’inde bir oturma eylemi vardı; Coleman Chemicals burada iş görüşmeleri yapıyordu. Coleman da Dow gibi napalm üretiyordu. Coleman’ın aynı zamanda botulin bileşiği ve antrax da ürettiğini firma 1980’de iflas edene kadar kimse bilemedi. Maine Kampus dergisinde protestocuların götürülmelerini gösteren küçük bir resim vardı. Daha büyük bir fotoğrafta ise bir protestocunun bir kampus polisi tarafından Doğu Annex’inin kapısından dışarıya sürüklendiği, bir başka polisin ise protestocunun koltuk değneklerini tuttuğu görülüyordu. Söz konusu protestocu, arkasında serçe izleri bulunan paltosunu giymiş Stoke Jones’du tabii. Eminim, polisler ona kötü davranmıyorlardı; savaşı protesto edenler o tarihte henüz can sıkıntısından çok, bir yeniliktiler, ama iri yarı polisle sendeleyen çocuğun birlikteliği resmin ürpertici gözükmesine neden oluyordu. Bob Dylan’ın deyişiyle “oyunun sertleştiği” 1968 ile 1971 arasında bunu defalarca düşündüm. o sayıdaki en büyük fotoğraf üniformalı kalabalıkların, YSEG’li gençleri, yani yedek subaylık eğitimi görenleri güneşli futbol stadyumunda yürürken seyredişini gösteriyordu. Başlıkta ise MANEVRALAR REKOR SAYIDA KALABALIĞI CEZBEDİYOR deniliyordu.</p>

  <p class="calibre1">Daha yakın bir yerde bir Peter Riley jeoloji testinden bir D, iki gün sonraki bir sosyoloji testinden de bir D-artı aldı. Cuma günü, Pazartesi sabahı teslim ettiğim tek sayfalık bir deneme yazısını iade ettiler ki Restoranlarda Erkeklerin Kravatlı Olması Gerekiyor mu Gerekmiyor mu?‘ydu. Ben gerekmediği yanıtını seçmiştim. Bu küçük egzersiz büyük bir kırmızı C ile işaretlenmişti; lise İngilizcesindeki A’larımla skolastik yetenek sözlülerindeki 740’lık puanımdan sonra Maine Üniversitesi’ne gelişimden beri ingilizceden aldığım ilk C’ydi bu. Bu kırmızı işaret bende testlerdeki D’lerden daha fazla şok etkisi yaptı, aynı zamanda da kızdırdı. Bay Babcock sayfanın başına, “Her zamanki net görüşlerin mevcut, ama bu kez ne kadar anlamsız gözüktüğü ortada. Mizah anlayışın becerikliliğini gösteriyorsa da keskin bir nüktedanlıktan uzak. Bu C sadece bir armağan. Şapşal bir çalışma.” diye not düşmüştü.</p>

  <p class="calibre1">Dersten sonra Bay Babcock’a yaklaşıp iki laf etmeyi düşündüm ama sonra bu fikirden caydım. Papyon kravatlar ve kocaman kemik çerçeveli bir gözlük takan Bay Babcock, dört hafta içinde yeri eşeler gibi not koparanların bir üniversite çevresinde en aşağı sınıfı oluşturdukları kanısında olduğunu açık seçik ifade etmişti. Üstelik vakit öğleydi. Ovaların Sarayı‘nda bir şeyler yiyebilirsem saat bire kadar Chamberlain Üç‘e varmış olabilirdim. Salondaki bütün masalar (ve odanın dört köşesi birden) o öğleden sonra saat üçe kadar dolacaktı, ama saat birde bir yer bulabilirdim. O sırada yirmi dolar kârdaydım ve verimli bir ekim sonu hafta sonunu ceplerimi daha fazla doldurarak geçirmeyi planlıyordum. Lengyll Jimnastik Salonu’ndaki cumartesi gecesi dansına gitmeyi de planlıyordum. Carol benimle gitmeyi kabul etmişti. Popüler bir kampus grubu olan Cumberland’ler partide çalacaklardı. Birkaç kez 96 Gözyaşları‘nı çalacakları da kesindi.</p>

  <p class="calibre1">Nate Hoppenstand’in ağzıyla konuşan vicdanımın sesi, hafta sonunun hiç değilse bir kısmını kitap karıştırarak geçirmemi öneriyordu, iki bölüm jeoloji, iki bölüm sosyoloji, kırk sayfa da tarih (orta çağlar) okumam, artı ticaret yollarıyla ilgili bir dizi soruyu yanıtlamam gerekiyordu.</p>

  <p class="calibre1">O sese, onu da yapacağım, merak etme, onu da yapacağım dedim. Pazar çalışma günümdür. Buna güvenebilirsin. Pazar günü bir süre gerçekten de bir şeyler okudum. İki oyun arasında okudum onları.</p>

  <p class="calibre1">Derken oyun ilginçleşti, kitabım da sedirin altını boyladı. Pazar günü geç saatte yatmaya hazırlanırken kazandığım paranın eksildiği yetmezmiş gibi, derslerimde de fazla bir ilerleme kaydetmediğimi hatırladım. Dahası, bir yere edeceğim telefonu da ihmal etmiştim.</p>

  <p class="calibre1">Carol, “Elini sahiden oraya koymak istiyorsan,” demiş, bunu söylerken o komik gülümseyişini, gamzelerden ve gözlerindeki o bakıştan oluşan o gülümseyişini göstermişti. Elini sahiden oraya koymak istiyorsan. Cumartesi gecesinin danslı partisinin yarısında o ve ben birer sigara içmek için dışarı çıkmıştık. Ilık bir geceydi. Lengyll’in tuğla kuzey duvarı boyunca ise belki yirmi çift Chadbourne Hall’un yukarsında ay yükselirken sarmaş dolaş öpüşüyordu. Carol’la ben de onlara katıldık. Çok geçmeden elim kazağının içindeydi. Baş parmağımla sutyeninin pamuklusunu ovuşturdum ve meme başının sertleştiğini hissettim. Benim ateşim yükseliyordu. Onunkinin de yükseldiğini hissettim. Kolları boynuma dolanmış halde yüzüme bakarken, “Elini sahiden oraya koymak istiyorsan, birisine telefon konuşması borçlusun. Tamam mı?” dedi. Yavaş yavaş uykunun koynuna yuvarlanırken, buna vakit var, diye düşündüm. Derslerime çalışmak için bol bol vakit var, telefon etmek için de bol bol vakit var. Bol bol vakit.</p>

  <h3 class="calibre7" id="sigil_toc_id_14">14</h3>

  <p class="calibre1">Skip Kirk bir antropoloji testinde çuvalladı, soruların yarısını tahminle yanıtladı ve bir elli sekiz aldı. Bir ileri kalkülüs testinde bir C-eksi aldı; bu kadarını başarmasını ise lisedeki son matematik dersinin aynı konseptleri kapsamasına borçluydu. Aynı sosyoloji sınıfındaydık ve o testte D-eksi alarak ucu ucuna bir yetmiş puan toparlayabildi.</p>

  <p class="calibre1">Sorunları olanlar yalnız biz değildik. Ronnie, King oyununda daima kazanan taraf oluyordu, dediğine inanılırsa on günün içinde elli dolar kazanmıştı, (Her ne kadar kazandığını biliyor idiysek de bu kadarına yüzde yüz inandığımızı söyleyemem.) fakat derslerinde sürekli çuvallıyordu. Bir Fransızca testinde ve beraber olduğumuz sınıftaki İngilizce deneme yazısında başarısız oldu, (“Kravatlar kimin umurunda, nasılsa McDonalds’da karnımı doyuruyorum,” dedi.) Tarih bölümünü‘de sınıfa girmeden önce bir hayranının notlarına göz gezdirmesi sayesinde ucu ucuna yakayı sıyırdı.</p>

  <p class="calibre1">Kirby McClendon tıraş olmayı bırakmıştı, kâğıtların iki dağıtılma arasında tırnaklarını kemirmeye başladı. Derslerinin çoğunu da asıyordu. Jack Frady danışmanını İstatistik l’i bırakmaya razı etti. Günün erken saatlerine doğru salonda Maça Kızı‘nı avlamaya çalıştığımız bir sırada çok doğal bir tavırla bana, “Biraz ağladım,” dedi. “Bunu yapmayı Tiyatro Kulübü‘nde öğrenmiştim.” Lennie Doria bir iki gece sonra tam geçmiş dersleri çalıştığım sırada kapımı vurdu (Nate sıkı çalıştıktan sonra hak ettiği uykuyu uyuyordu.) ve bana, Crispus Atticus hakkında bir yazı yazmak isteyip istemediğimi sordu. Bu gibi şeyler yapabildiğimi duymuştu. Lennie bunun için iyi bir para ödeyebileceğini söyledi; oyunda on dolar kârdaydı. Çok üzgün olduğumu, ona yardım edemeyeceğimi söyledim. Kendim bile birkaç ödev gerideydim. Lennie başını eğerek odadan çıktı.</p>

  <p class="calibre1">Ashley Rice’ın bütün yüzünü cerahatli sivilceler kapladı. Mark St. Pierre bir tek felaketli gecede hemen hemen yirmi dolar kaybettikten sonra bir süre gece uykusunda gezindi. Brad Witherspoon ise birinci kattaki bir öğrenciyle dövüştü. Çocuk aslında zararsız bir şaka yapmıştı -Brad de sonradan şakanın zararsız olduğunu itiraf etti- ama dört elde üç kez Kahpe Kız’la vurulan ve kuruyan boğazını serinletmek için birinci kattaki otomattan bir koka kola almak isteyen Brad hiç de zararsız olmayan bir ruh hali içindeydi. Birden dönüp açılmamış şişeyi bir sigara küllüğünün içine fırlattı ve yumruklar savurmaya başladı. Bu arada öbür çocuğun gözlüğünü kırıp dişlerinden birini gevşetti. Böylece, normal olarak bir kütüphane teksir makinesinden daha tehlikeli olmayan Brad Witherspoon, aramızdan disiplin komitesinin karşısına çıkan ilk arkadaş oldu.</p>

  <p class="calibre1">Bir ara Annmarie’ye telefon açarak bir kızla tanıştığımı ve onunla çıktığımı söylemek aklımdan geçti, ama böylesine yoğunken bu bana fazlaca bir ruhsal çaba gibi göründü. Bunun üzerine onun bana bir mektup yazıp başkalarıyla çıkmamızın zamanının geldiğini söyleyeceğini ümit etmeye başladım. Aksine, gelen mektupta beni ne kadar özlediğini ve benim için özel bir şey yaptığını yazıyordu. Bu büyük olasılıkla üstünde ren geyiği motifi olan bir kazaktı. Ren geyikli kazaklar Annmarie’nin uzmanlık alanlarından biriydi. (Bir diğeri de erkek arkadaşını elinin yavaş ve okşar hareketleriyle memnun etmekti.) Zarfın içine bir de mini etekli bir resmini koymuştu. Resme bakmak, beni heyecanlandırmak şöyle dursun, kendimi yorgun ve suçlu hissetmece yol açtı, özetle beni rahatsız etti. Carol da beni huzursuz ediyordu. Ben tatlı bir duygu aşırmak istemiştim, bütün lanet hayatımı değiştirmek değil. Onunkini de tabii. Ama ondan hoşlandığım doğruydu.</p>

  <p class="calibre1">Hem de çok hoşlanıyordum. Gülümseyişini, keskin zekâsını seviyordum. Bu çok iyi, çılgınca bilgi alışverişi yapıyoruz, demişti.</p>

  <p class="calibre1">Bir hafta kadar sonra öğle yemeklerinde Carol’la kap kaçak kuyruğunda çalıştığım Holyoke’dan döndüm ve Frank Stuart’ın, sandığını zar zor taşıyarak üçüncü kat koridorundan geçtiğini gördüm. Frank, Batı Maine’dendi ve hemen hemen tamamen ağaçlardan oluşan küçük bir kasabadan geliyordu. Yanki şivesi neredeyse bıçakla kesilebilecek kadar keskindi. Sıradan bir King oyuncusuydu, bir başkası yüz puan sınırını aştığı vakit ikinci ya da ucu ucuna üçüncü geliyordu, ama her şeyin dışında çok hoş bir insandı. Güleç bir yüzü vardı, daha doğrusu sandığıyla merdivenin yolunu tutarken ona rastladığım öğleden sonraya kadar hep öyleydi.</p>

  <p class="calibre1">“Odanı mı değiştiriyorsun, Frank?” diye sordum, ama öyle olmadığını biliyordum; soluk yüzündeki ciddi ve kederli anlamdan belliydi bu.</p>

  <p class="calibre1">Hayır gibilerden başını salladı. “Eve dönüyorum. Annemden bir mektup aldım. Yolumuzun üstünde bulunan göl kıyısındaki büyük tatil köylerinin birinde bir yöneticiye ihtiyaçları olduğunu söylüyor. Tamam, geliyorum, dedim. Zaten burada sadece vaktimi ziyan ediyorum.”</p>

  <p class="calibre1">Şok olmuştum. “Hiç de değil!” diye atıldım. “Sen burada bir üniversite öğrenimi yapıyorsun.”</p>

  <p class="calibre1">“Bir şey öğrendiğim yok, önemli olan da bu.” Koridor loştu; dışarda da yağmur yağıyordu. Buna rağmen Frank’in yanaklarının kızardığını görür gibi oldum. Bence utanıyordu. Sanırım, bu yüzden yatakhanelerin en boş olduğu hafta ortasına rastlayan bir günde gitmeyi planlamıştı. “Burada kâğıt oynamaktan başka bir şey yaptığım yok. Üstelik iyi de oynamıyorum. Dahası, derslerimde de geri kaldım.”</p>

  <p class="calibre1">“O kadar da geri kalmış olamazsın! Daha ekimin yirmi beşindeyiz.”</p>

  <p class="calibre1">Frank içini çekti. “Biliyorum. Ama ben bazı arkadaşlarım gibi kolay öğrenemiyorum. Lisede de geriydim. Ayaklarımı yere basıp bir buz delgisiyle çalışır gibi oymam lazım. Ben bunu yapmadım; eğer buzun içinde bir delik açamadıysanız bir yere tutunamazsınız. Evet, gidiyorum, Pete. Ocak ayında bana kapı gösterilmeden gitmeliyim.”</p>

  <p class="calibre1">Konuşurken bir yandan da sandığını kulplarından tutarak üç kat merdivenin ilkini inmeye koyulmuştu. Beyaz tişörtü loşlukta ışıldıyordu. Yağmurun yol yol aktığı bir pencerenin önünden geçerken asker tıraşı edilmiş saçları altın gibi parlıyordu.</p>

  <p class="calibre1">İkinci kat sahanlığına varıp ayak seslerinin yankıları uzaklaşırken koşup aşağıya baktım. “Frankie! Hey Frank!”</p>

  <p class="calibre1">Ayak sesleri durdu. Gölgelerin arasında yukarıya bana bakan yuvarlak yüzünü ve sandığının biçimini hayal meyal görebiliyordum.</p>

  <p class="calibre1">“Ya askerlik, Frank?” diye seslendim. “Eğer öğrenimine son verirsen seni askere alıp cepheye gönderirler!” Frank nasıl bir yanıt vereceğini düşünürmüş gibi araya uzun bir sessizlik girdi. Sonunda yanıt vermedi, yani ağzıyla vermedi. Ayaklarıyla yaptı bunu. Ayak sesleri devam etti. Frank’ı bir daha görmedim.</p>

  <p class="calibre1">Merdivenin başında korku içinde durup, bu benim de başıma gelebilir… Belki benim de başıma geliyordur, diye düşündüğümü, ama hemen arkasından bu düşünceyi aklımdan uzaklaştırdığımı anımsıyorum.</p>

  <p class="calibre1">Frank’i sandığıyla görmemin bir uyan olduğuna ve bu uyarıyı dinlemem gerektiğine karar verdim. Ben daha iyisini yapacaktım. Yokuş aşağı gidiyordum, ama artık dönmenin zamanıydı. Koridorun öbür ucunda Ronnie’nin Kahpe Kız’ı avladığını, onu ergeç saklandığı yerden çıkaracağını bağırdığını duydum. Ben bu geceden itibaren daha iyisini yapmaya karar verdim. Bu öğleden sonra son oyunumu oynayıp King’le vedalaşacaktım. İki ya da kırk oyun oynayacak, ama King’le vedalaşacaktım.</p>

  <h3 class="calibre7" id="sigil_toc_id_15">15</h3>

  <p class="calibre1">Frank Stuart’la yaptığım son konuşmanın kilit bölümünü ancak yıllardan sonra kavrayabildim. Ona derslerinde bu kadar çabuk geri kalmış olamayacağını söylemiştim, o da çabuk öğrenemediği için geri kaldığı yanıtını vermişti. İkimiz de yanılmışız. Kısa bir zaman dilimi içinde felaket derecesinde geri kalmak mümkündü ve bu fazla çaba göstermesi gerekenler kadar ben, Skip ve Mark St. Pierre gibi çabuk öğrenenlerin de başına gelebilirdi. Kendi uyuklayan küçük kentlerimizdeki liselerde yaptığımız gibi aylak aylak dolaştıktan sonra hamle yapabileceğimizi düşünmüştük. Ne çare ki, Dearie Dearborn’un da belirttiği gibi burası lise değildi.</p>

  <p class="calibre1">Chamberlain’deki katımızda sonbahar sömestrine başlayan otuz iki öğrenciden (Aslında Dearie’yi de hesaba kattığımızda otuz üç kişiydik, ama onun King’in çekiciliğine karşı bağışıklığı vardı.) yalnız ön beşi ilkbahar sömestrine başlamak üzere okulda kaldılar. Giden on dokuz öğrencinin hepsi budalaydı demek istemiyorum, çünkü değildiler. Gerçekte 1966 sonbaharında Chamberlain Üç‘deki en zeki çocuklar, kovulmaları olasılığı belirmeden başlarını alıp gidenlerdi. Odaları Nate’le benimkine göre koridorun öbür ucunda olan Steve Ogg’la Jack Frady kasım ayında Chadbourne’a gitmişlerdi. Ortak başvurularında “çılgınlıktan” söz etmişlerdi. Ne tür çılgınlıklardan söz ettikleri sorulunca bütün geceyi kapsayan olağan erkek toplantılarını, başlara diş macunu tüpleriyle saldırmayı ve çocuklardan bazılarıyla yaşanan yıpratıcı ilişkileri öne sürdüler. Her ikisi, sonradan akıllarına gelmiş gibi salonda belki biraz fazla kart oynadıklarını itiraf ettiler. Chad’inkinin daha sakin bir çevre, kampusun iki veya üç “beyin yatakhanesinden biri olduğunu duymuşlardı.</p>

  <p class="calibre1">Üniversite yöneticisinin sorusu öngörülmüş, yanıt bir hitabet dersindeki sözlü bir sunuş gibi özenle prova edilmişti. Hiç sona ermeyen King oyununa son verilmesini ne Steve istiyordu, ne de Jack. Böylesi, insanların üstlerine vazife olmayan şeylere burunlarını sokmamaları gerektiğine inananlarla başlarını derde sokabilirdi. Bütün istedikleri burslarını kurtarmaya henüz vakit varken Chamberlain Üç‘den uzaklaşmaktı.</p>

  <h3 class="calibre7" id="sigil_toc_id_16">16</h3>

  <p class="calibre1">Kötü testlerle başarısız yazılı ödevler sadece tatsız çekişmelerdi Ama ikinci yeterlik sınavları dizisi Skip’le benim ve kumarcı arkadaşlarımızın birçoğu için tam bir fiyasko oldu. İngilizceden bir A-eksi ve Avrupa tarihinden bir D almış, ama çoktan seçmeli cevaplar tarzına dayanan sosyoloji ve jeoloji sınavlarında çuvallamıştım. Sosyolojim zayıf jeolojim ise tam anlamıyla berbattı. Skip antropoloji, koloni Amerikası tarihi ve sosyoloji yeterlik sınavlarında tam bir başarısızlığa uğramıştı Kalkülüs testinden bir C, (Ama söylediğine göre buz burada da enikonu inceliyordu.) sınıfta yazdığı deneme yazısından B almıştı. Bütün çalışmalarımız sınıfta, yani zorunlu olarak üçüncü kat salonunun uzağında olsaydı, hayatlarımızın çok daha kolaylaşacağını düşünüyorduk. Farkında olmadan lise hayatımızı özlemiştik sanıyorum.</p>

  <p class="calibre1">Skip o cuma gecesi bana, “Bu kadarı yeter, Peter,” dedi. “Artık bu işe ciddiyetle sarılacağım. Bir üniversite bitirmek ve evimin oyun salonunda şöminenin yukarsına asılacak bir diplomamın olması umurumda değil. Ama Dexter’e dönüp Sam Amca beni çağırana kadar bir bowling salonunda öbür gecikmelilerle vakit öldürmek istiyorsam Arap olayım.”</p>

  <p class="calibre1">Nate’in yatağının üstünde oturuyordu. Nate Ovaların Sarayı‘nda cuma gecesinin balığını yemekle meşguldü. Chamberlain Üç‘de birinin iştahının olduğunu bilmek güzeldi. Bu Nate’in yanında yapabileceğimiz bir konuşma değildi zaten; kırsal kesim faresi oda arkadaşım sonuncu yeterlik sınavı dizisinde iyi sonuçlar aldığını, bütün notlarının C’ler ve B’lerden oluştuğunu düşünüyordu. Bizim konuştuklarımızı duysa bir şey demez, ama zekâ ve sağduyudan yoksun olduğumuzu anlatmak ister gibi bize bakardı. Suç bizim değilse bile, manen zayıf olduğumuzu düşünürdü.</p>

  <p class="calibre1">“Seninle aynı fikirdeyim,” dedim. Sonra koridorun öbür ucundan acı dolu bir feryat bize kadar ulaştı. “Ohhhhh… Kahrolsun!” Ne olduğunu duyar duymaz anladık. Kahpe Kız arkadaşlardan birinin payına düşmüştü. Bakışlarımız karşılaştı. Skip hakkında bir şey diyemem (üniversitede en iyi arkadaşım olsa bile), ama hâlâ vaktim olduğunu düşünüyordum… Hem bunu niçin düşünmeyecektim? Benim için daima vakit olmuştu.</p>

  <p class="calibre1">Skip sırıtmaya başladı. Ben de sırıtmaya başladım. Onunla uyum halinde kıkırdıyorduk.</p>

  <p class="calibre1">“Allah kahretsin,” dedi.</p>

  <p class="calibre1">“Yalnız bu gece,” dedim. “Yarın beraber kütüphaneye gideriz.”</p>

  <p class="calibre1">“Ve kitaplara dört elle sarılırız.”</p>

  <p class="calibre1">“Bütün gün. Ama şimdi…”</p>

  <p class="calibre1">Skip ayağa kalktı. “Haydi Maça Kızı‘nı avlamaya gidelim.”</p>

  <p class="calibre1">Gittik. Yalnız da değildik. Bu bir açıklama değil; sadece olanları anlatıyorum.</p>

  <p class="calibre1">Ertesi sabah kahvaltıda kap çanak kuyruğunda yan yana çalıştığımız sırada Carol, “Yatakhanenizde büyük bir iskambil oyununun döndüğünü duyuyorum. Doğru mu?” dedi.</p>

  <p class="calibre1">“Sanırım.”</p>

  <p class="calibre1">Carol bana bakarak o kendine özgü gülümseyişini yöneltti; Carol aklıma geldiği zaman hep o gülümseyişi gözlerimin önünde canlanır. “King mi?” diye sordu. “Kahpe Kız’ı avlamak.”</p>

  <p class="calibre1">“King,” dedim. “Kahpe Kız’ı avlamak.”</p>

  <p class="calibre1">“Çocuklardan bazılarının aldıkları notlarla başlarının derde girdiğini duyuyorum.”</p>

  <p class="calibre1">“Olabilir,” dedim. Taşıyıcı kayıştan bir tek tabak bile gelmiyordu. Gerektiği zaman hiç kimsenin acele etmediği hep dikkatimi çekmiştir.</p>

  <p class="calibre1">Carol, “Senin notların nasıl?” diye sordu. “Üstüme vazife olmadığını biliyorum, ama isterim ki…” “Bilgilendirilme ha. Biliyorum. İyi durumdayım. Üstelik oyundan da çekiliyorum.”</p>

  <p class="calibre1">Carol bana yine o gülümseyişi yöneltti. Onu hâlâ bazen düşünüyorum; siz de olsanız düşünürdünüz. Gamzeler, öpüşme konusunda o kadar tatlı şeyler bilen o hafifçe kıvrık alt dudak, ışıl ışıl mavi gözler. Kızların erkeklerin yatakhane binasında holden ilersini görmedikleri günlerdi. Erkekler için de kızların yatakhanesinde aynı şey geçerliydi. Ama Carol’un 1966 ekim ve kasımında benden çok daha fazlasını gördüğünden şüpheleniyorum. Tabii ki deli değildi, en azından o zaman değildi. Vietnam’daki savaş onun deliliği oldu. Benimkiyle Skip’inkin de. Ve de Nate’inki. King aslında hiçbir şey değildi, gerçekte yer kabuğundaki birkaç titreşim, tel kapıyı çarpan ve raflardaki bardakları takırdatan türden bir titreşim. Öldürücü deprem, kıyamet habercisi gibi gülerek anakaraları boğacak olanı daha yoldaydı.</p>

  <h3 class="calibre7" id="sigil_toc_id_17">17</h3>

  <p class="calibre1">Barry Margaux ile Brad Witherspoon, Derry News gazetesini odalarına getirtiyorlar, gazetenin iki kopyası akşama kadar üçüncü katı boydan boya dolaşıyordu. Kalıntılarını King’in akşam seansı için yerimizi aldığımız zaman salonda buluyorduk. Sayfaları yırtılmış ve sıralan karıştırılmış, çapraz bilmece üç dört farklı el tarafından doldurulmuş oluyordu. Lyndon Johnson, Ramsey Clark ve Martin Luther King’in fotoğraflarına mürekkeple bıyıklar çiziliyor. (Kim olduğunu keşfedemediğim biri Başkan Yardımcısı Humphrey’nin başına tüten boynuzlar oturtuyor, altına da minik harflerle ŞEYTAN HUBERT diye yazıyordu.) News savaş yanlısıydı, her günkü askeri olayları en olumlu yanından gösteriyor, protesto haberlerini gazetenin en gözden uzak köşelerine yerleştiriyordu.</p>

  <p class="calibre1">Kartlar karıştırılıp dağıtılırken sinemaları, buluştuğumuz kızları veya derslerimizi değil de giderek daha çok Vietnam’ı tartışmaya başlamıştık. Gazetelerde haberler ne kadar iyi, Kong ölülerinin sayısı ne kadar yüksek olursa olsun daima bir baskından sonra can çekişen Amerikan askerlerine veya alev alev yanan köylerini ağlayarak seyreden Vietnamlı çocuklara ait en azından bir resim oluyordu. Skip’in “günlük öldürme-sütunu” dediği haberlerin altında daima tedirgin edici bir ayrıntı bulunuyordu. Örneğin, Delta’da Kong devriye gemilerini vurduğumuz zaman ölen çocuklar gibi.</p>

  <p class="calibre1">Nate tabii ki kart oyununa katılmıyordu. Savaşın lehindeki veya aleyhindeki konuları da asla tartışmıyordu; Vietnam’ın bir zamanlar Fransız yönetiminde bulunduğunu veya 1954’te Dien Bien Phu kale kentinde bulunacak kadar şanssız olan Mösyöler’e ne olduğunu, dahası, Nguyen Cao Ky ile generallerin iktidara geçmesi için Başkan Di-em’in gökyüzündeki o büyük pirinç tarlasına gitmesine kimin karar vermiş olabileceğini benim kadar onun da bildiğinden şüpheliyim. Nate sadece bu Kong’larla bir kavgası olmadığını, yakın bir gelecekte Mars Tepesi’nde veya Presque Isle’de bulunmayacaklarını biliyordu.</p>

  <p class="calibre1">Nicholas Prouty adında şakacı bir birinci sınıf öğrencisi bir öğleden sonra Nate’e, “Hiç domino teorisini duymadın mı, avanak?” diye sordu. Oda arkadaşım şimdi ender olarak üçüncü kat salonuna geliyordu, ikinci kattaki daha sakin salonu tercih ediyordu, ama o gün bir iki dakikalığına üçüncü kattakine uğramıştı.</p>

  <p class="calibre1">Nate, Ronnie Malenfant’ın sadık bir havarisi olan bir ıstakozcunun oğlu Nick Prouty’ye baktı ve içini çekti. “Dominolar ortaya çıktığı vakit odayı terk ederim. Can sıkıcı bir oyun olduğunu düşünüyorum. Benim domino teorim budur.” Böyle derken bana kısa bir bakış fırlatmıştı. Gözlerimi onunkilerden elimden geldiğince çabuk kaçırdım, ama “Senin neyin var?” mesajını göremeyecek kadar hızlı davranamamıştım. Sonra biraz daha çalışmak, dişçiliğe hazırlık sınıfından dişçilik derslerine giden yola devam etmek için tüylü terliklerini yerde süre süre 302 numaralı odaya döndü.</p>

  <p class="calibre1">Ronnie, “Riley, oda arkadaşının boku yediğinden haberin var mı?” dedi. Ağzının köşesine bir sigara sıkıştırmıştı. Bir kibriti tek elle çaktı.</p>

  <p class="calibre1">Bu onun özel bir hüneriydi; kızları elde edemeyecek kadar çirkin ve itici olan üniversitelilerin türlü hünerleri vardır. Ve Ronnie böylece sigarasını yaktı.</p>

  <p class="calibre1">Hayır, dostum, diye düşündüm, Nate’in işleri yolunda. Boku yiyenler bizleriz. Ansızın gerçek bir çaresizlik duydum. O an başımın belada olduğunu ve kendimi nasıl kurtaracağım hakkında hiçbir fikrimin olmadığını kavramıştım. Skip’in bana baktığını hissediyordum. O an kartları kaptığım, onları Ronnie’nin suratına</p>

  <p class="calibre1">fırlattığım ve odadan dışarı çıktığım takdirde Skip’in de bana katılacağını anlamıştım. Hem de rahatlayarak. Ama sonra bu hissim kayboldu. Gelişi kadar çabuk gitti. “Nate iyidir,” dedim. “Garip bazı fikirleri vardır, hepsi bu.” Hugh Brennan, “Onun garip komünist, fikirleri var,” diye söze karıştı. Ağabeyi donanmaya katılmıştı ve en son Güney Çin Denizi’nde olduğu haber alınmıştı. Hugh barış yanlılarını hor görenlerdendi. Bir Goldwater Cumhuriyetçisi olarak onun duygularını paylaşmam gerekirdi, ama Nate sinirime dokunmaya başlamıştı. Konserveleşmis bilgilerim vardı, gelgelelim savaş yararına ikna edici fikirlerim olmadığı gibi, bunları edinecek vaktim de yoktu. Birleşik Amerika’nın dış politikasını incelemek şöyle dursun, jeolojime çalışmak için ancak vakit bulabiliyordum.</p>

  <p class="calibre1">Bunun Annmarie Soucie’ye telefon ettiğim gece olduğuna aşağı yukarı eminim. Salonun karşısındaki telefon bölmesi boştu, cebim King savaşındaki son zaferimin ürünü olan bozukluklarla doluydu ve birdenbire zamanın geldiğine karar vermiştim. Ezberimden numarasını çevirdim (Bununla beraber numaranın son iki hanesine emin olamıyordum - 8146 mıydı, yoksa 8164 mü?) ve santral memurunun istediği üç çeyreği kutuya attım. Telefonun bir kere çalmasına izin verdikten sonra işitiri hızla yerine bıraktım ve düştüklerini duyduğum çeyreklerimi tekrar topladım.</p>

  <h3 class="calibre7" id="sigil_toc_id_18">18</h3>

  <p class="calibre1">Bir iki gün sonra -Hailoween’den kısa zaman önce- Nate’e adını hayal meyal duyduğum birinden, Phil Ochs adında birinin bir müzik albümü geldi. Folk müziğiydi, ama banjo^ türünden değil. New York’da kaldırım kenarında oturan üstü başı buruşuk bir ozanın yer aldığı albüm kapağı, Nate’in öbür plaklarıyla garip bir uyumsuzluk sergiliyordu. Bu plaklar, çakırkeyif gözüken smokinli bir Dean Martin’e, şarkılarına eşlik eden gülümseyişiyle Mitch Miller’e, arkasında denizci biçimli ceketi ve başında şirin kepiyle Diane Renee’ye aitti. Ochs’un plağının adı / Ain’t Marchin’ Anymore (Artık Yürümüyorum)‘du. Günler kısalıp havalar soğurken Nate bu plağı sık sık çaldı. Ben de onu çalmaya alıştım; Nate ise bunda bir sakınca görmedi.</p>

  <p class="calibre1">Ochs’un sesinde şaşkın bir öfke seziliyordu. Çoğu zaman kendim de şaşkın olduğum için plaktan hoşlanıyordum galiba. Ochs, Dylan gibiydi, ama ifadesi daha az karmaşık, öfkesi daha netti. Albümün en iyi şarkısı -aynı zamanda en düşündürücü olanı- ona adını verendi.</p>

  <p class="calibre1">Ochs bu şarkıda ima etmiyor, savaşmaya değmediğini, hiçbir zaman değmemiş olduğunu açık seçik söylüyordu. Değdiği zaman bile ölünmezdi. Lyndon’la Vietnam saplantısından yürüyerek uzaklaşan gençler imajıyla bağlantılı olan bu düşünce, tarihle, politikayla ya da rasyonel düşünceyle ilgisi olmayan bir şekilde hayal gücümü kamçılıyordu. Phil Ochs, Nate’in şık, küçük Swingline pikabı aracılığıyla, belki yüz adam öldürdüm, şimdi de beni geri istiyorlar, ama artık yürümüyorum, diye şarkısını söylüyordu. Başka bir deyişle savaşa paydos diyordu. Onların söylediklerini yapmaya paydos, istediklerini yapmaya paydos, onların oyununu oynamaya paydos. Bu eski bir oyundur ve bunda Kahpe Kız sizi avlıyor. Ve belki de samimi olduğunuzu göstermek için direncinizin simgesi olan bir şeyi taşımaya başlıyorsunuz; başkalarının önce merak edecekleri, ama sonra belki onların da benimseyecekleri bir şey. Nate Hoppenstand simgenin ne olacağını Halloween’den bir iki gün sonra bize gösterdi. Bunu öğrenmek, üçüncü kat salonunda bırakılmış o buruşuk gazetelerden biriyle başladı.</p>

  <h3 class="calibre7" id="sigil_toc_id_19">19</h3>

  <p class="calibre1">Billy Marchant, “Orospu çocuğu, şuna da bak,” dedi.</p>

  <p class="calibre1">Harvey Twiller, Billy’nin masasında kartları karıştırıyor, Lennie Doria skoru hesaplıyor, Billy de fırsattan yararlanarak Alews’un yöresel bölümüne acele göz gezdiriyordu. Bebek aspirinleriyle randevusuna hızla ilerleyen tıraşsız Kirby McClendon masaya bir göz atmak üzere eğildi.</p>

  <p class="calibre1">Billy elini yüzünün önünde yelpaze gibi sallayarak biraz geri çekildi, “Tanrım, en son ne zaman yıkandın,</p>

  <p class="calibre1">Kirb? Kolombus Günü‘nde mi? Dört Temmuz’da mı?”</p>

  <p class="calibre1">Kirby onu duymamış gibi davranarak, “Dur bakayım,” dedi. Gazeteyi kaptı. “Kahretsin, bu Rip-Rip!”</p>

  <p class="calibre1">Ronnie Malenfant o kadar hızlı yerinden kalktı ki, sandalyesi arkaya devrildi. Gazetede Stoke’dan söz edilmesi onu kendinden geçirmişti. Üniversite öğrencilerinin Derry News’a (tabii spor sayfasının dışında) geçmeleri daima başlarının derde girmesi nedeniyle olurdu. Başkaları da Kirby’nin etrafında toplaşmışlardı. Skip’le ben de aralarındaydık. Resimde Stokely Jones III görülüyordu. Ama yalnız değildi. Arka planda yüzleri gazete baskısının tramları yüzünden hemen hemen (ama tamamen değil) silikleşmiş olarak…</p>

  <p class="calibre1">Skip, “Tanrım, galiba bu Nate,” dedi. Hem eğlenmiş, hem de saşırmıştı.</p>

  <p class="calibre1">Duyduğum şoku yansıtan garip bir sesle, “Hemen önündeki de Carol Gerber,” dedim. Arkasında HARWICH LİSESİ yazısı olan ceketi tanıyordum. Ceketin yakasının üstüne at kuyruğu biçiminde sarkmış saçları ve soluk kot pantolonu da tanıyordum. Ve hepsinden önemlisi, yüzü tanıyordum. Yarı öbür yana dönük ve AMERİKA, HEMEN ŞİMDİ VİETNAM’DAN DIŞARI yazılı bir pankart nedeniyle gölgelenmiş olsa bile tanıyordum o yüzü.</p>

  <p class="calibre1">“Bu benim kız arkadaşım.” Kız arkadaş sözü ilk kez Carol’la bağlantılı olarak ağzımdan çıkıyordu. Hem de birkaç haftadan beri ona o gözle bakmama rağmen.</p>

  <p class="calibre1">Fotoğrafın altındaki manşette POLİS ZORUNLU ASKERLİK PROTESTOSUNU DAĞITTI deniliyordu. Habere göre, Maine Üniversitesinden bir düzine kadar protestocu Derry kent merkezindeki Federal Merkez’in önünde toplanmıştı. Ellerinde pankartlar taşıyorlardı. Askerlik Dairesi’nin kapısının önünde bir saat süreyle gidip gelmişler, bu arada şarkılar söylemişler ve içlerinden bazıları müstehcen sloganlar atmıştı. Polis olay yerine çağırılmış, gösterinin kendiliğinden son bulması umuduyla bir süre kenarda durup beklemişlerdi. Derken, çoğunlukla öğle paydosundaki inşaat işçilerinden oluşan karşıt bir gösterici grubu çıkagelmişti. Onlar da kendi sloganlarını atmaya başlamışlardı. Bununla birlikte News bu sloganların da müstehcen olup olmadığından söz etmiyorsa da, her birinin Rusya’ya dönme davetiyeleri, göstericilerin pankartlarını nerelerine sokmaları gerektiğine dair önerileri ve en yakın berber dükkânlarının adreslerini içerdiğini tahmin edebiliyordum.</p>

  <p class="calibre1">Protestocular da inşaat işçilerine bağırarak karşılık vermeye, inşaat işçileri ise yemek çantalarındaki meyveleri protestocuların üstüne yağdırmaya başlayınca, polis müdahale etmişti. Protestocuların ellerinde izin bulunmamasını bahane ederek (Derry kenti polisleri belli ki Amerikalıların barış havası içinde toplanma haklarından habersizdiler.) Çocukları toparlamışlar ve Witcham Sokağı‘ndaki merkeze götürmüşler ve öğrencileri orada salıvermişlerdi. Polislerden birinin, “Onları sadece kötü bir ortamdan uzaklaştırmak istedik. Oraya dönerlerse, gömdüklerinden de aptal sayılırlar,” dediği aktarılıyordu.</p>

  <p class="calibre1">Fotoğraf Coleman Kimyasal Maddeleri’nin protestosu sırasında Doğu Annex’inde çekilenden aslında pek farklı değildi. Protestocular polis tarafından götürülürken (bir yıl öncesine kadar kasklarının üstüne küçük Amerikan bayrakları iliştirecek olan) inşaat işçilerinin yuhaladıkları, sırıttıkları ve yumruk salladıkları görülüyordu.</p>

  <p class="calibre1">Resim, polisin biri tam Carol’un koluna uzanırken çekilmişti. Genç kızın hemen arkasında duran Nate, görünüşe göre dikkatlerini çekmemişti. Başka iki polis, koltuk değnekleri sayesinde tanınmaması olanaksız Stoke Jones’a eşlik ediyordu. Kimliğinin saptanması için başka bir ipucu gerekirse ceketindeki elle çizilmiş serçe izi işi görürdü.</p>

  <p class="calibre1">Ronnie, “Şu budalaya bak!” diye bağırdı. (Son dört yeterlik sınavının ikisinde çuvallayan Ronnie’nin birisine budala diyebilmesi için insanda gerçekten kayış gibi yüz olması gerekirdi.) “Yapacak daha iyi bir işi yokmuş gibi!”</p>

  <p class="calibre1">Skip onu duymamış gibi davrandı. Ben de öyle. Konu ne olursa olsun Ronnie’nin martavalları artık bizim için anlamını yitirmekteydi. Buna karşın, Carol… ve arkasındaki Nate Hoppenstand’in göstericilerin götürülmelerini seyretmeleri bizi çok etkilemişti. Nate, ülkenin kuzeydoğusunun Ivy League kolejlerinin gömleği ve paçaları kıvrılıp bastırılmış ütülü kot pantolonunun içinde her zamanki gibi derli topluydu. Yuhalayan ve yumruk sallayan inşaat işçilerinin yanında duruyor ve onlar tarafından önemsenmemiş görünüyordu. Oda arkadaşımın yakın zamanda savaş karşıtı Bay Phil Ochs’un hayranı olduğundan her iki grup da habersizdi.</p>

  <p class="calibre1">Telefon bölmesine giderek Franklin Hall’un ikinci katını aradım. Salondan biri cevap verdi, Carol’u sormam üzerine de kız, Carol’un orada olmadığını, çalışmak için Libby Sexton’la kütüphaneye gittiğini söyledi. “Pete, sen misin?”</p>

  <p class="calibre1">“Evet,” diye yanıt verdim.</p>

  <p class="calibre1">“Burada senin için bir not var. Bardağın üstüne bırakmış.” Bu sıralarda yatakhane bölümlerinde usuldendi. “Seni sonra arayacağını söylüyor.”</p>

  <p class="calibre1">“Peki. Teşekkür ederim.”</p>

  <p class="calibre1">Skip o sırada bölmenin dışından gelmemi sabırsız hareketleri işaret ediyordu. Oynadığımız masalardaki yerlerimizi kaybedeceğimi bile bile Nate’i görmek için koridorun öbür ucuna yürüdük. Bu olayda merak oyun saplantımızı yenmişti.</p>

  <p class="calibre1">Ona gazeteyi gösterip bir gün önceki gösteri hakkında bilgi istediğimizde Nate’in yüzünde fazla bir değişiklik olmadı; zaten yüzünün değiştiği pek görülmezdi. Buna rağmen, mutsuz olduğunu seziyordum; hatta perişan bile olması mümkündü. Buna bir anlam veremedim, her şey tatlıya bağlanmıştı; hiç kimse hapse girmemiş, hatta gazetede adı geçmemişti.</p>

  <p class="calibre1">Arkadaşımın suskunluğunu fazla önemsediğime karar vereceğim sırada Skip, “Senin derdin ne?” diye sordu. Sesinde üstünkörü bir ilgi fark ediliyordu. Nate’in alt dudağı titredi, ama sonra kendini toparladı. Masasının düz yüzeyinin üzerinden öteye uzandı (Benimki belki on dokuz tabaka pislikle kaplıydı.) ve pikabının yanında tuttuğu kutunun içinden bir kâğıt mendil çekti. Burnunu kuvvetle sümkürdü. Yine kontrolü eline almıştı, ama gözlerindeki mutsuzluğu görebiliyordum. Karakterimin kötü yanı bunu görmeme sevinmişti. Sorun sahibi olmak için bir King tutkunu olmak gerekmediğini görmek hoştu. İnsanın doğası bazen o kadar pis olabiliyordu ki.</p>

  <p class="calibre1">Nate, “Stoke, Harry Swidrowski ve başka birkaç arkadaşla gittik,” dedi.</p>

  <p class="calibre1">“Carol sizinle beraber miydi?” diye sordum.</p>

  <p class="calibre1">Nate hayır gibilerden başını salladı. “Öyle sanıyorum ki, George Gilman’ın grubuyla beraberdi. Toplam beş arabaydık.”</p>

  <p class="calibre1">George Gilman’ı hiç tanımıyordum, ama bu, kıskançlıktan yüreğimin sızlamasını engelleyemedi. Nate devam etti. “Harry ile Stoke, Direniş Komitesi’ndeler. Gilman da öyle. Her neyse, biz…”</p>

  <p class="calibre1">Skip, “Direniş Komitesi de nesi?” diye sordu.</p>

  <p class="calibre1">Nate içini çekti. “Bir kulüp. Ama onlar, özellikle de Harry ile George, bundan daha fazlası olduğunu düşünüyorlar. Onlar gerçek birer tahrikçi- Ama gerçekte Maine Maskı veya amfetamin müfrezesi gibi bir kulüp daha.”</p>

  <p class="calibre1">Nate salı öğleden sonraları dersi olmadığı için gittiğini söyledi. MJC Kimse emir vermiyordu; kimse sadakat yemini etmiyor, hatta kâğıt imzalamıyordu. Sonradan savaş karşıtı hareketlere sokulan eylem emirleri ve örgüt şevki de yoktu. Nate’e bakılırsa, Carol’la öbür gençli ellerinde pankartlarıyla jimnastik salonunun park alanından ayrılırken gülüşüyor ve birbirlerini dürtüyorlardı. (Gülüyordu. George Gilman’la gülüyordu. Al sana, bir kıskançlık nedeni daha.)</p>

  <p class="calibre1">Federal Merkez’e vardıklarında bazı kişiler Askerlik Dairesi’nin kapısının önünde daireler çevirerek gövde gösterisinde bulunuyor, bazıları ise bunu yapmıyordu. Nate de gösteriye katılmayanlardan biriydi. Bize bunları anlatırken genellikle pürüzsüz olan yüzü başkasında gerçek bir perişanlık olarak anlamlandırılabilecek şekilde gerilmişti.</p>

  <p class="calibre1">“Ben de onlarla yürümek niyetindeydim,” diye devam etti. “Yol boyunca niyetim oydu. Çok heyecanlıydı, altımız Harry Swidrowski’nin Saab’ına sıkışmıştık. Ne yolculuktu. Hunter McPhail’i tanıyor musunuz?”</p>

  <p class="calibre1">Skip’le ben başımızı salladık. Meef Trini Lopez ve Diane Renee Sings Navy Blues’un sahibinin bir tür gizli hayatı olduğunu, polisleri çeken ve gazetelerde adları geçen kişilerle bağlantısı bulunduğunu keşfetmenin bize hayranlık duyurduğunu sanıyorum.</p>

  <p class="calibre1">“Onunla George Gilman komiteyi kurdular. Her neyse, Hunter içeride yer olmadığı için Stoke’un koltuk değneklerini Saab’ın penceresinin dışında tutuyor, bizler de Ain’t Marchin’ Anymore’u söylüyor ve yeterince kalabalık olursak savaşı durdurabileceğimizi konuşuyor, daha doğrusu, Stoke dışında hepimiz bu gibi şeyleri konuşuyorduk. Stoke oldukça sessiz biri.”</p>

  <p class="calibre1">Ben de o fikirdeydim. Stoke onların yanında bile konuşmuyor, ancak bir vaaz vermek gerektiği zaman ağzını açıyordu. Ama Nate, Stoke’u düşünmüyordu, Nate, Nate’i düşünüyordu. Ayaklarının onu, kalbinin gitmek istediği yere götürmekteki anlaşılmaz reddi üzerinde kafesini yoruyordu.</p>

  <p class="calibre1">“Giderken hep, ‘Onlarla yürüyeceğim. Doğrusu bu olduğu… en azından ben öyle düşündüğüm için… onlarla yürüyeceğim. Ve birisi bana yumruğunu sallarsa ben şiddete başvurmayacağım. O adamı kazandılar, belki biz de kazanabiliriz,’ diye düşünüyordum.” Nate bize baktı. “Bu hususta hiçbir şüphem yoktu.”</p>

  <p class="calibre1">Skip, “Evet,” dedi. “Biliyorum.”</p>

  <p class="calibre1">Nate devam etti. “Ama oraya varınca, yapamadım. SAVAŞI DURDURUN, AMERİKA HEMEN ŞİMDİ VİETNAM’DAN DIŞARI ve ÇOCUKLARI VATANA GÖTÜRÜN türünden pankartların dağıtılmasına yardımcı oldum. Carol’la ben, Stoke’un da yafta taşırken koltuk değneklerini kullanabilmesi için gerekeni yaptık. Ama ben bir pankart alamadım. Bill Shadwick, Kerry Morin ve Lorlie McGinnis adında bir kızla kaldırımda duruyordum… Lorlie, botanik laboratuvarında ortağımdır…” Nate gazete yaprağını Skip’in elinden aldı ve bütün bunların gerçekten olduğunu doğrulatmak ister gibi inceledi. Evet, Rinty’nin sahibi ve Cindy’nin erkek arkadaşı gerçekten savaş karşıtı bir gösteriye gitmişti. İçini çekti ve gazete kâğıdının yavaşça yere uçmasını seyretti. Bu ona o kadar ters düşen bir şeydi ki, yüreğim sızladı.</p>

  <p class="calibre1">“Onlarla yürüyeceğimi düşünüyordum. Başka niçin gelmiştim ki? Orono’dan gelirken kafamda şüphenin izi bile yoktu.”</p>

  <p class="calibre1">Yalvarır gibi bana baktı. Onu anladığımı anlatmak ister gibi başımı eğdim.</p>

  <p class="calibre1">“Ama sonra onlarla yürüyemedim. Nedenini ise bilmiyorum.”</p>

  <p class="calibre1">Skip onun yanına oturdu. Ben Phil Ochs albümünü bularak pikabın tablasının üstüne oturttum. Nate, Skip’e baktı, sonra gözlerini öte yana çevirdi. Nate’in elleri, bütün vücudu gibi ufak ve zarifti. Tırnakları dışında. Onlar diplerine kadar kemirilmişti.</p>

  <p class="calibre1">Skip ona yüksek sesle bir soru sormuş, o da cevaplıyormuş gibi, “Tamam,” dedi. “Nedenini biliyorum. Onların tutuklanacaklarından, benim de onlarla birlikte tutuklanacağımdan korkuyordum. Tutuklanırken resmimin çekilip gazetelerde yayınlanacağından ve ailemin de bunu göreceğinden korkuyordum.” Araya uzunca bir sessizlik girdi. Zavallı Nate kalanını söylemeye çalışıyordu. İğneyi dönen plağın ilk oyuğunun yukarsında tutarak söylemesini bekledim. Sonunda söyledi de. “Annemin görmesinden korkuyordum.”</p>

  <p class="calibre1">Skip, “Önemi yok, Nate,” dedi.</p>

  <p class="calibre1">Nate titreyen bir sesle, “Hiç sanmıyorum,” diye karşılık verdi. Skip’le göz göze gelmekten kaçıyor, dışarı fırlamış kaburgaları ve pijamasının via tişörtünün arasındaki soluk Yanki derisiyle yatağının üstünde oturuyor, kemirilmiş tırnaklarına bakıyordu. “Savaş hakkında tartışmalara girmek istemiyorum,” dedi. “Ama Harry ve Lorlie istiyorlar… George Gillian dersen, Georgie bu konuda konuşurken onu susturamazsınız. Kolejin öbür üyeleri de öyleler. Konuşmaya sıra gelince, onlardan çok Stoke’a benziyorum.”</p>

  <p class="calibre1">“Hiç kimse Stoke’a benzeyemez,” dedim. Onunla Bennett’s Run’da karşılaştığım günü hatırlamıştım. “Niçin kendini zorluyorsun?” diye sormuştum. Bay Güvenilirlik, “Benim bir koruyucuya ihtiyacım yok,” diye karşılık vermişti.</p>

  <p class="calibre1">Nate hâlâ tırnak diplerini inceliyordu. “Benim ne düşündüğümü biliyor musunuz? Johnson Amerikalı gençleri oraya sebepsiz yere ölmeleri için gönderiyor. Bu Harry Swidrowski’nin düşündüğü gibi ne emperyalizm, ne de sömürgecilik. Özetle hiçbir izm veya lik değil. Johnson bunu kafasında Davy Crockett, Daniel Boone ve New York Yankee’leriyle karıştırıyor, hepsi bu. Ve eğer böyle düşünüyorsam; bunu söylemeliyim. Ve bunu durdurmaya çalışmalıyım. Kilisede, okulda ve kahrolası Amerika’nın İzcileri’nde öğrendiğim bu. Direnmek zorundasınız. Yanlış bir şeyin gerçekleştiğini görürseniz, örneğin, büyük birinin bir küçüğü dövdüğünü görürseniz, buna cesaretle karşı çıkmanız, en azından durdurmaya çalışmanız gerekir. Ama ben, annemin benim tutuklanırken bir resmimi görmesinden ve ağlamasından korkuyordum.”</p>

  <p class="calibre1">Nate başını kaldırınca ağladığını gördük. Birazcık ağlıyordu; sadece gozkapaklarıyla kirpikleri yaştı, hepsi bu kadar. Ama bu kadarı bile onun için çok önemliydi.</p>

  <p class="calibre1">“Bir şey keşfettim,” dedi. “Stoke Jones’un ceketinin arkasındaki şeyin ne olduğunu.”</p>

  <p class="calibre1">“Neymiş?” diye sordu Skip.</p>

  <p class="calibre1">“İngiliz Donanması‘nın iki semafor harfinin bileşimidir. Bakın.” Nate ayağa kalkıp çıplak topuklarını birbirine yapıştırdı. Sol kolunu dimdik olarak yükseğe kaldırmak, sağ kolunu da yere indirmek suretiyle düz bir hat oluşturdu. “Bu N,” dedi. Sonra kollarını vücuduyla kırk beş derecelik birer açı oluşturacak şekilde tuttu. Üst üste getirilince şeklin Stoke’un paltosunun arkasına mürekkeple çizdiği şekli oluşturduğunu görebiliyordum. “Bu da bir D.”</p>

  <p class="calibre1">Skip, “N-D,” dedi. “Bu ne oluyor?”</p>

  <p class="calibre1">“Bu harfler nuclear disarmament, yani nükleer silahsızlanma anlamına geliyor. Bertrand Russell bu simgeyi ellili yıllarda icat etmişti Nate onu not defterinin arkasına çizdi:</p>

  <p class="calibre1">“Ona barış simgesi” diyordu Skip, “ilginç,” dedi.</p>

  <p class="calibre1">Nate gülümseyip parmaklarıyla gözlerinin altını sildi. “Ben de öyle düşünmüştüm,” dedi. “Mükemmel bir şey.” İğneyi plağın üstüne indirdim ve Phil Ochs’un şarkısını dinledik. Biz Atlantis’lilerin dediği gibi şarkının içine daldık.</p>

  <p class="calibre1">Amerika’nın kuzeydoğusunda Brown, Columbia, Cornell, Dartmouth, Harvard, Princeton Yale ve Pennsylvania üniversitelerinin oluşturduğu ön planda atletik bir kolejler birliği ve çoğu zaman bu üniversitelerdeki öğrencilere özgü moda ve davranış biçimlerini belirten bir terim.</p>

  <h3 class="calibre7" id="sigil_toc_id_20">20</h3>

  <p class="calibre1">Chamberlain’ Üç’ün ortasındaki salon benim Jüpiter’im; muazzam bir yerçekimi olan ürkütücü bir gezegen olmuştu. Ben buna rağmen o gece karşı koydum ve telefon bölmesine sokularak tekrar Franklin’i aradım. Bu kez Carol’u yakaladım.</p>

  <p class="calibre1">Hafifçe gülerek, “Ben iyiyim,” dedi. “Gerçekten iyiyim. Polislerden biri hatta bana küçük hanımefendi dedi. Bu ne ilgi, Pete?”</p>

  <p class="calibre1">Gilman denen o herif sana ne kadar bir ilgi gösterdi acaba? Bunu sormak dilimin ucuna kadar geldi, ama on sekiz yaşıma rağmen bu türlü davranmanın yanlış olacağını biliyordum.</p>

  <p class="calibre1">“Bana bir telefon etmeliydin,” dedim. “Belki ben de seninle giderdim. Benim arabayı alabilirdik.”</p>

  <p class="calibre1">Carol kıkırdamaya başladı. Tatlı, ama şaşırtıcı bir sesti.</p>

  <p class="calibre1">“Ne?”</p>

  <p class="calibre1">“Savaş karşıtı bir gösteriye çamurluğunun üstünde Goldwater etili olan bir steyşınla gittiğimi düşünüyordum.” Ben de bunun komik olacağını düşündüm.</p>

  <p class="calibre1">Carol, “Hem sanırım, senin yapılacak başka işlerin vardı,” dedi.</p>

  <p class="calibre1">“Bu da ne demek şimdi?” Bilmiyormuşum gibi. Telefon kulübesiydim, salonun camlarından kat arkadaşlarımın bir sigara dumanı bulutu içinde kâğıt oynadıklarını görebiliyordum. Ve kulübenin kapalı kapısına rağmen Ronnie Malenfant’ın tiz takırtısını duyabiliyordum. Kahpe Kız’ı kovalıyoruz, çocuklar, o siyah sürtüğü arıyoruz ve onu mutlaka saklandığı yerden çıkaracağız.”</p>

  <p class="calibre1">Carol, “Ders çalışmak veya King,” dedi. “Dilerim, ders çalışıyordun. Katımdaki kızlardan biri Lennie Doria’yla çıkıyor… daha doğrusu, Lennie’nin vakti olduğu zaman onunla çıkıyordu. Arkadaşım buna cehennemin kart oyunu diyor. Yoksa bana dırdırcı gözüyle mi bakıyorsun?”</p>

  <p class="calibre1">Olup olmadığına karar veremeyerek, “Hayır,” diye atıldım. Belki bana biraz dırdır yapılmasına ihtiyacım vardı. “Carol, iyi misin?”</p>

  <p class="calibre1">Uzunca bir sessizlik oldu. Genç kız sonunda, “Evet,” dedi. “Tabii ki iyiyim.”</p>

  <p class="calibre1">“O çıkagelen inşaat işçileri…” : Carol, “Onlarınkisi daha çok ağız kalabalığıydı,” dedi. “Merak etme.” Ama bana her şey yolundaymış gibi gözükmüyordu. Bir de üstelik kaygılanmam gereken George Gilman vardı. Ondan Carol’un arkasında bıraktığı erkek arkadaşı Sully yüzünden olduğundan daha fazla kaygı duyuyordum. Ona, “Nate’in sözünü ettiği komiteden misin?” diye sordum. “Hani şu Direniş Komitesi mi nedir?”</p>

  <p class="calibre1">Carol, “Hayır,” dedi. “Yani henüz değilim. George katılmamı önerdi. Fen dersleri kursumdaki çocuk o. George Gilman. Onu tanıyor musun?”</p>

  <p class="calibre1">“Ondan söz edildiğini duydum,” dedim. Telefonun ahizesini fazla sıkı tutuyor, parmaklarımı bir türlü gevşetemiyordum.</p>

  <p class="calibre1">“Gösteriyi bana haber veren o oldu. Onunla ve başka birkaç kişiyle gittim. Ben…” Carol arkasını getirmedi ve merakla sordu. “Onu kıskanmıyorsun, değil mi?”</p>

  <p class="calibre1">“Bilmem,” diye itiraf ettim. “Seninle bir öğleden sonra geçirdi,. Onu kıskanmamın yeridir sanırım.”</p>

  <p class="calibre1">“Onu kıskanma. Zeki bir çocuk olduğu belli, ama aynı zamanda çirkin bir saç kesimi ve hilekâr bakışlı iri gözleri var. Tıraş olmasına oluyor, ama daima atladığı koca bir bölüm göze yama gibi gözüküyor. Atraksiyonun o olmadığına emin olabilirsin.”</p>

  <p class="calibre1">“Öyleyse nedir?”</p>

  <p class="calibre1">“Seni görebilir miyim? Sana bir şey göstermek istiyorum. Uzun zaman almaz. Ama açıklayabilmem iyi olurdu…” Açıklamadan söz ederken genç kızın sesi titremişti; ağlamaklı olduğunu anlamıştım.</p>

  <p class="calibre1">“Yolunda gitmeyen nedir?”</p>

  <p class="calibre1">“Yani beni Alees’da gördükten sonra babamın büyük bir olasılıkla eve almayacak olması dışında bir şeyi mi kastediyorsun? Bu hafta sonu kilitleri değiştireceğine bahse girerim. Tabii şimdiye kadar değiştirmemişse.” Nate’in, tutuklandığını gösteren bir resmi annesinin görmesinden korktuğunu söylemesini anımsadım. Annesinin iyi huylu küçük dişçi adayı Federal Merkez’in önünde izinsiz gösteri yaparken enselenmişti ha. Bu ne yüz karasıydı böyle. Ya Carol’un babası? Belki aynı şey değildi, ama yakındı. Carol’un babası gönüllü olarak donanmaya katılan yürekli bir vatandaştı ne de olsa.</p>

  <p class="calibre1">“O haberi görmeyebilir,” dedim. “Görse bile, gazete kimsenin adını vermedi.”</p>

  <p class="calibre1">“Ya fotoğraf?” Karşısındaki geri zekâlı biriymiş gibi sabırlı bir tavırla konuşuyordu. “Sen fotoğrafı görmedin mi?”</p>

  <p class="calibre1">Yüzünün kameraya çevrili olmadığını ve görülebildiği kadarının da gölgede kaldığını tam söyleyecekken arkasında HARWICH LİSESİ yazısının sırıttığı gözlerimin önünde canlandı. Hem adam Carol’un babasıydı Tanrı aşkına. Carol’un yüzü yana çevrili olsa bile kızını tanırdı.</p>

  <p class="calibre1">İçimi çektim. “Resmi de görmeyebilir. Damariscotta, Alews’un satıldığı kesimin uzak ucunda.”</p>

  <p class="calibre1">“Sen hayatını böyle mi yaşamak istiyorsun, Pete?” Genç kız hâlâ sabırlı bir tavırla konuşuyordu, ama sinirlenmek üzere olduğu belliydi. “Yani bir şeyler yapıp sonra insanların bunu öğrenmeyeceklerini mi ümit edeceksin?”</p>

  <p class="calibre1">“Hayır,” dedim. Annmarie Soucie’nin Carol Gerber’in varlığından habersiz olduğu düşünülürse, böyle dediği için ona kızabilir miydim? Hiç sanmıyorum. Carol’la ben evli falan değildik, ama konu evlilik değildi. “Hayır, öyle bir şey ümit etmeyeceğim. Ama lanet olası gayeyi adamın burnuna sokman da gerekmez, öyle değil mi, Carol?”</p>

  <p class="calibre1">Genç kız güldü. Bu seste, az önceki kıkırtısında dikkatimi çeken tını yoktu, ama hazin bir gülüşün bile hiç yoktan iyi olduğunu düşünüm, “Benim göstermem gerekmez,” dedi. “O öğrenecektir. Her zaman öyle olur. Ama gitmek zorundaydım, Pete. Ve büyük bir olasılıkla Direniş Komitesi’ne de katılacağım. George Gilman’ın suçüstü yakalanan küçük bir çocuğa benzemesine, Harry Swidrowski’nin de ağzının berbat kokmasına rağmen. Çünkü… çünkü…” Daha fazlasını sorma der gibi içini çekti. Sonra birden sordu. “Baksana, sigara aralarında nereye gittiğimizi biliyor musun?”</p>

  <p class="calibre1">“Holyoke’da mı? Tabii.”</p>

  <p class="calibre1">Carol, “On beş dakika sonra orada buluşalım. Olur mu?” dedi.</p>

  <p class="calibre1">“Evet.”</p>

  <p class="calibre1">“Daha okumam gereken pek çok şey olduğu için uzun zaman kalamam, ama…”</p>

  <p class="calibre1">“Orada olacağım.”</p>

  <p class="calibre1">Telefonu kapayarak bölmeden çıktım. Ashley Rice salonun kapısında durmuş sigara içiyor ve ayaklarıyla step hareketleri yapıyordu. İki oyun arasında olduğunu tahmin ettim. Yüzü fazla soluktu, uzayan sakalı kalemle yapılmış siyah işaretleri hatırlatıyordu, gömleği ise kirlinin ötesinde bir hal almıştı, içinde yaşanılmışa benziyordu. Gözlerinde sonradan ağır kokain müptelalarında görmeye alışacağım bir TEHLİKE! YÜKSEK VOLTAJ! bakışı vardı. Oyun da zaten buydu; bir tür uyuşturucu. Ama insanı yumuşatan türden bir şey değil. “Ne dersin, Pete?” diye sordu. “Birkaç el oynamak ister misin?”</p>

  <p class="calibre1">“Belki sonra,” diyerek koridorda yürümeye başladım. Stoke Jones üstünde eski püskü bir sabahlıkla banyodan çıkıyordu. Koltuk değnekleri koyu kırmızı yer muşambasının üstünde ıslak ve yuvarlak izler</p>

  <p class="calibre1">bırakıyordu. Uzun ve dağınık saçları ıslaktı. Duşta durumu nasıl idare fiğini merak ettim; umumi hamamlarda sonradan standart olarak kabul edilen parmaklıklar ve tutamaçlar o tarihlerde yoktu. Ama Stoke bunu tartışmak isteyecek bir ruh hali içinde görünmüyordu. Ne bu ne de başka bir şeyi.</p>

  <p class="calibre1">“İşler nasıl, Stoke?” diye sordum.</p>

  <p class="calibre1">Bir yanıt vermeden geçip gitti. Başı eğikti. Uçlarından sular damlayan saçları yanaklarına yapışmış, sabununu ve havlusunu bir kolunun altına sıkıştırmıştı. “Rip-rip, rip-rip” diye mırıldanıyordu. Başını kaldırıp bana bakmadı bile. Stoke Jones hakkında ne söylerseniz söyleyin, keyfinizi kaçıracağına güvenebilirdiniz.</p>

  <h3 class="calibre7" id="sigil_toc_id_21">21</h3>

  <p class="calibre1">Holyoke’a vardığımda Carol oraya gelmişti bile. Beraberinde bir çift süt kasası getirmiş, onlardan birinin üstüne oturarak bacak bacak üstüne atmış ve bir sigara yakmıştı. Öbür kasanın üstüne oturarak kolumu onun omuzlarına doladım ve onu öptüm. Carol da bir şey söylemeyerek başını bir an omzumun üstüne koydu. Bu ondan beklenmeyecek bir hareketti, ama hoştu. Kolumu omuzlarından çekmeden yukarıya yıldızlara baktım. Gece mevsimin bu kadar ilerlemesine rağmen ılıktı, bir sürü kişi -ve en başta çiftler-havanın güzelliğinden yararlanarak dolaşmaya çıkmıştı. Fısıltılı konuşmalarını duyabiliyordum. Yukarımızda, yemekhanedeki bir radyodan popüler bir şarkı kulağa geliyordu. Odacılardan biri radyosunu açmış olacaktı. Carol en sonunda başını kaldırdı ve benden biraz uzaklaştı, kolumu çekebileceğimi anlatmasına yetecek kadar uzaklaşmıştı. Bu ondan beklenecek bir hareketti. “Teşekkür ederim,” dedi. “Birisinin beni kucaklamasına ihtiyacım vardı.”</p>

  <p class="calibre1">“Benim için zevkti.”</p>

  <p class="calibre1">“Babamla karşılaşacağım zamanı düşününce ürküyorum. Çok değil, ama biraz.”</p>

  <p class="calibre1">“Bir sorun olmayacaktır.” Bunu öyle olacağını bildiğim için söylememiştim -böyle bir şeyi bilemezdim- öyle söylemek gerektiği için söylemiştim.</p>

  <p class="calibre1">“Harry ile, George’la ve öbürleriyle gitmemin sebebi babam değildi. Yani ortada Freudçu bir isyan ya da onun gibi bir şey yok.”</p>

  <p class="calibre1">Carol sigarasını parmaklarının arasından yere fırlattı, kıvılcımlar püskürterek Bennett’s Run’ın tuğlalarına çarpmasını izledik. Genç kız handan sonra kucağında küçük çantasını buldu, onu açıp içinden cüzdanınını çıkardı ve küçük selüloit pencerelere sıkıştırılmış resimleri karıştırdı. Bunların bir tanesini çekerek bana uzattı. Odacıların büyük bir olasılıkla yerleri temizledikleri yemekhanenin pencerelerinden yandan ışıkta resmi görebilmek için öne eğildim.</p>

  <p class="calibre1">Besimde on bir veya on iki yaşlarında üç çocuk görülüyordu: bir tozla iki erkek çocuğu. Hepsinin arkasındaki mavi tişörtlerde iri kırmızı harflerle STERLING HOUSE yazılıydı. Bir yerdeki park alanında duruyorlardı ve kollarını birbirlerinin omuzlarına dolamışlardı. Göze hoş görünen arkadaşça bir poz vermişlerdi. Kız ortadaydı ve tabii ki Carol’du.</p>

  <p class="calibre1">“Sully-John hangisi?” diye sordum. Carol bana biraz şaşırmış gibi bakarken dudaklarında yine o gülümseyiş vardı. Bunu o daha söylemeden biliyordum galiba. Sully-John geniş omuzları, bütün yüzünü kaplayan gülümseyişi ve yüzüne dökülen siyah saçları olan çocuk olmalıydı. Saçları bana Stoke’unkileri hatırlatmıştı, ama çocuk belli ki kendi saçlarında bir tarak gezdirmişti. Parmağımı onun üstüne bastırdım. “Bu o, değil mi?” Carol, “Sully bu,” diye doğruladı, sonra öbür oğlanın yüzüne tırnağıyla dokundu. Teni güneşte bronzlaşmaktan çok, yanık gibi gözüküyordu. Dar yüzü, birbirine yakın gözleri ve asker tıraşlı saç kesimiyle orman Rockwell’in Saturday Evening Post adlı kitabının kapağındaki çocuğa benziyordu. Alnında hafif bir kırışık göze çarpıyordu. Sully’nin kolları bir çocuğa göre şimdiden fazlaca kaslıydı; öbür çocuğun ise değnek gibi sıska kolları vardı. Şimdi belki de hâlâ öyleydiler. Carol’un omuzlarına sarılı olmayan eli kahverengi büyük bir beysbol eldiveninin içindeydi.</p>

  <p class="calibre1">“Bu da Bobby,” dedi genç kız. Sesi her nedense değişmişti. Bu seste onda daha önce duymadığım bir şey vardı. Üzüntü mü? Ama hâlâ gülümsüyordu. Eğer üzüntü duyuyorsa, niçin gülümsüyordu? “Bobby Garfield ilk erkek arkadaşımdı,” dedi. “İlk aşkım olduğunu söyleyebilirsin. Onlar o sıralarda çok samimi iki arkadaştılar. O kadar uzun bir zaman önce değil, 1960’ta, ama öyle çok zaman geçmiş gibi görünüyor ki.”</p>

  <p class="calibre1">“Ona ne oldu?” diye sordum. Carol’un, o ince yüzlü ve havuç kafalı çocuğun öldüğünü söyleyeceğini sanmıştım.</p>

  <p class="calibre1">“O ve annesi başka bir yere taşındılar,” dedi. “Bir süre mektuplaştık, ama sonra aramızdaki bağlantı koptu. Çocukların nasıl oldukların bilirsin.”</p>

  <p class="calibre1">“Güzel bir beysbol eldiveniymiş.”</p>

  <p class="calibre1">Carol hâlâ gülümsüyordu. Resme bakarken hâlâ gülümseyen gözlerinin dolu dolu olduğunu görebiliyordum. Yemek salonundaki fluoresanların ışığında gözyaşları gümüş renkli gözüküyordu, tıpkı bir masal prensesinin gözyaşları gibi.</p>

  <p class="calibre1">“O Bobby’nin en sevdiği eşyasıydı. Alvin Dark adında bir beysbol oyuncusu var, değil mi?” “Vardı.”</p>

  <p class="calibre1">“İşte Bobby’ninki bir Alvin Dark modeliydi.”</p>

  <p class="calibre1">“Benimkisi bir Ted Williams’dı. Annemin onu birkaç yıl önce bir kermeste satın aldığını sanıyorum.”</p>

  <p class="calibre1">Carol, “Bobby’nin eldiveni çalındı,” dedi. Benim hâlâ orada olduğumu bildiğine emin değilim. O dar ve hafif somurtkan yüze parmağının ucuyla dokunup duruyordu. Sanki kendi geçmişinin içine geri çekilmişti. İpnotizmacıların iyi deneklerle bunu yapabildiklerini duymuştum. “Willie onu almıştı,” dedi.</p>

  <p class="calibre1">“Willie mi?”</p>

  <p class="calibre1">“Willie Shearman. Bir yıl sonra Sterling House’da onunla top oynadığını görmüştüm. Öfkemden çıldırmıştım.</p>

  <p class="calibre1">O sıralarda annemle babam sürekli kavga ediyorlar, boşanacakları güne yaklaşıyorlardı. Bense her an öfkeliydim. Onlara kızıyor, matematik öğretmenime kızıyor, bütün dünyaya kızıyordum. Willie’den hâlâ korkuyordum, ama bundan da çok ona kızıyordum… Ayrıca, o gün yalnız başıma da değildim. Bunun üzerine Willie’nin üzerine yürüdüm ve ona elindekinin Bobby’nin eldiveni olduğunu bildiğimi, onu bana vermesi gerektiğini söyledim. Bobby’nin Massachusetts’deki adresini bildiğimi, eldiveni ona göndereceğimi söyledim. Willie aklımı kaçırdığımı, eldivenin kendisine ait olduğunu söyledi ve yanında adını gösterdi. Bobby’nin adını elinden geldiğince silmiş ve üstüne kendininkini yazmıştı. Ama ben hâlâ Bobby’nin bby’sini görebiliyordum.” Ürpertici bir öfke sesine yansımıştı. Bu onun daha genç görünmesine neden oluyordu. Belleğim beni bu konuda yanıltıyor olabilirdi, ama hiç sanmıyorum. Yemek salonunun beyaz ışığının kıyısında otururken bence yaklaşık on iki veya en çok on üç yaşında görünüyordu.</p>

  <p class="calibre1">“Ama cebin üstündeki Alvin Dark imzasını silememiş ya da üstüne başka bir şey yazamamıştı. Sonunda kızardı. Pancar gibi morardı. Sonra, biliyor musun? Onunla arkadaşlarının bana yaptıklarından dolayı özür diledi. Bunu yapan bir tek o oldu ve samimiyetine inanıyorum. Ama eldiven konusunda yalan söyledi. Aslında onu istediğini sanmıyorum, eskiydi, bazı yerleri aşınmıştı, üstelik eline uymuyordu. Gelgelelim onu saklamak istediği için yalan söyledi. Bunun sebebini anlayamıyorum. Hiçbir zaman anlayamadım da.”</p>

  <p class="calibre1">“Pek anladığımı sanmıyorum,” dedim.</p>

  <p class="calibre1">“Niçin anlayacaktın ki? Olanlar benim kafamın içinde bile karmakarışık. Annem bir gün bana kazaya uğrayan veya bir dövüşün ortasına düşenlerin başına böyle şeylerin geldiğini söylemişti. Olanların bir bölümünü çok iyi hatırlıyorum -özellikle de içinde Bobby’nin de bulunduğu bölümleri- ama bunun dışındaki hemen hemen her şey başkalarının bana sonradan anlattıklarından ibaret.</p>

  <p class="calibre1">“Evimin bulunduğu sokağın alt tarafındaki parkta bulunduğum sırada o üç çocuk; Harry Doolin, Willie Shearman ve bir başkası çıkageldiler. O üçüncünün adını hatırlamıyorum. Zaten önemi de yok. Beni dövdüler. Sadece on bir yaşında olmam onları durdurmadı. Harry Doolin bir beysbol sopasıyla bana vurdu. Willie ile öteki çocuk da kaçamayayım diye beni sıkıca tutuyorlardı.”</p>

  <p class="calibre1">“Bir beysbol sopası ha? Benimle alay mı ediyorsun?”</p>

  <p class="calibre1">Carol başını salladı. “Önceleri şaka ediyorlardı. Öyle sandım. Ama sonra iş değişti. Kolum çıktı. Ben haykırmaya başlayınca kaçtılar. Orada oturmuş, kolumu tutuyordum. Canımın yanmasından… ve sanırım uğradığım şoktan… ne yapacağımı bilemiyordum. Belki de ayağa kalkıp yardım aramaya çalıştım, ama başaramadım. Derken Bobby çıkageldi. Beni yürüterek parktan çıkardı, sonra da kucakladı ve evine taşıdı. Yılın en sıcak günlerinin birinde Broad Sokağı yokuşunun tepesine kadar kollarının arasında taşıdı.”</p>

  <p class="calibre1">Resmi Carol’un elinden alarak ışığa tuttum ve asker tıraşlı çocuğa baktım. Değnek gibi kollarına, sonra da kıza bakıyordum. Çocuktan üç beş santim boyluydu, omuzları da daha genişti. Sonra, adı Sulivan olan öbür çocuğa baktım. Yüzüne dökülen siyah saçları ve ideal Amerikalı genç gülümseyişi olan çocuğa. Onda Stoke Jones’un saçları Skip Kirk’ün gülümseyişi vardı. Sully’nin, kızı kollarının arasında taşımasını gözlerimin önünde canlandırabiliyordum, ama öteki çocuk…”</p>

  <p class="calibre1">Carol, “Biliyorum,” dedi. “Yeterince iri gözükmüyor, değil mi? Ama beni taşıdı. Ben bayılmak üzereydim, o da beni taşıdı.” Genç kız böyle diyerek resmi geri aldı.</p>

  <p class="calibre1">“Ve Bobby bunu yaparken, senin dövülmene yardımcı olan o Willie adındaki çocuk geri gelerek Bobby’nin eldivenini çaldı, öyle mi?”</p>

  <p class="calibre1">Genç kız “evet” der gibi başını eğdi. “Bobby beni evine götürdü. O sırada binanın üçüncü katında ihtiyar bir adam oturuyordu. Adı Ted’di. Ted her şey hakkında bir şeyler biliyordu. Çıkan kolumu yerine oturttu. Bunu yaparken de ısırmam için bana pantolon kayışını verdi ya da belki Bobby’nin kayışıydı. Böyle yapmakla acıyı yakalayabileceğimi böyleydi. Ben de bunu yaptım. Bundan sonra… Bundan sonra kötü bir şey oldu.”</p>

  <p class="calibre1">“Bir beysbol sopasıyla dövülmekten de mi daha kötü bir şey?”</p>

  <p class="calibre1">“Bir bakıma. Bunu konuşmak istemiyorum.” Carol, resme bakarak önce bir gözündeki, sonra da ötekindeki yaşları sildi. “Bir süre sonra Bobby ile annesi Harwich’den ayrıldılar. Bobby bu arada sopayı kullanan çocuğu, Harry Doolin’i iyice dövüp hırpalamıştı.</p>

  <p class="calibre1">Genç kız bundan sonra fotoğrafı cüzdanındaki küçük göze yerleştirdi.</p>

  <p class="calibre1">“O gün hakkında en iyi hatırladığım -belki de hatırlanmasına değer- tek şey Bobby Garfield’in benim tarafımı tutması. Sully daha iriydi, orada olsaydı Sully de beni savunurdu, ama orada değildi. Beni yokuşun tepesine kadar taşıyan Bobby oldu. Doğru olanı yaptı. Bu, bütün hayatım boyunca birisinin benim için yaptığı en iyi, en önemli şeydir. Bunu anlayabiliyor musun, Pete?”</p>

  <p class="calibre1">“Evet. Anlıyorum.”</p>

  <p class="calibre1">Başka bir şey daha anlıyordum. Nate’in kısa bir süre önce söylediklerinin neredeyse aynını söylüyordu… şu farkla ki o yürümüştü.</p>

  <p class="calibre1">Pankartlardan birini alarak onunla yürümüştü. Nate Hoppenstand tabii . sakayla işe başlayan, ama sonra işi ciddileştiren üç çocuk tarafından dövülmemişti. Fark belki de buydu.</p>

  <p class="calibre1">Carol, “Beni o yokuşun tepesine kadar taşıdı,” dedi. “Onu bu yüzden ne kadar sevdiğimi söylemek isterdim. Ayrıca sizden küçük olan ve size zararı dokunmayanların canını yakmanın bir bedeli olduğunu Harry Doolin’e gösterdiği için onu sevdiğimi söylemek isterdim.”</p>

  <p class="calibre1">“Bu yüzden de yürüdün.”</p>

  <p class="calibre1">“Yürüdüm. Birine nedenini söylemek istiyordum. Anlayacak birine söylemek istiyordum. Babam anlamak istemiyor, annem ise anlayamıyor. Arkadaşı Rionda bana telefon etti ve şöyle dedi…” Genç kız sözlerini bitirmedi. Kasanın üstüne oturup küçük çantasını kurcalamaya başladı.</p>

  <p class="calibre1">“Ne dedi?”</p>

  <p class="calibre1">“Hiç.” Carol kendini tükenmiş ve terk edilmiş hissediyordu. Onu öpmek, en azından kolumu omuzlarına dolamak istiyordum, ama ikisini de yapmanın aramızdakileri bozmasından korktum. Çünkü bir şey olmuştu. Öyküsünde büyülü bir yan vardı. Ortasında değilse bile, kenarlarında olduğunu hissediyordum.</p>

  <p class="calibre1">“Yürüdüm ve sanırım Direniş Komitesi’ne katılacağım. Oda arkadaşım deli olduğumu, okul sicilimde komünist bir grubun üyeliği bulunursa hiçbir zaman bir iş bulamayacağımı söylüyor. Ama ben buna rağmen yapacağım.”</p>

  <p class="calibre1">“Ya baban? O ne diyor?”</p>

  <p class="calibre1">“Babamı s..tir et.”</p>

  <p class="calibre1">Ağzından çıkan kelime ikimizin de bir an şok duymasına neden oldu. Derken Carol kıkırdadı. “İşte bu Freudçu,” dedi ve ayağa kalktı. “Gidip çalışmam lazım. Geldiğin için teşekkür ederim, Pete. O resmi daha önce kimseye göstermemiştim. Kim bilir ne kadar zamandır ben bile bakmadım. Kendimi şimdi daha iyi hissediyorum. Çok daha iyi.”</p>

  <p class="calibre1">“Güzel.” Ben de ayağa kalktım. “İçeri girmeden önce bir şey yapmam için bana yardım eder misin?”</p>

  <p class="calibre1">“Tabii. Neymiş o?”</p>

  <p class="calibre1">“Göstereceğim. Uzun sürmez.”</p>

  <p class="calibre1">Holyoke’un yan duvarını izledik, sonra da arkasındaki yokuşu tırmanmaya koyulduk. İslim Binası‘nın park alanı iki yüz metre ilerdeydi. Park etiketleri olmayan birinci, ikinci ve üçüncü sınıf öğrencilerinin çoğu arabalarını burada park etmekle yükümlüydüler. Havalar soğuduğu zaman kampüste öğrencilerin sevişmek için geldikleri başlıca yerdi burası, ama o gece arabamda sevişmek aklımda olan son şeydi.</p>

  <p class="calibre1">“Bobby’ye hiç beysbol eldivenini kimin aldığını söyledin mi?” diye sordum. “Ona mektup yazdığını söylemiştin.”</p>

  <p class="calibre1">“Bunu açıklamakta bir anlam görmedim.”</p>

  <p class="calibre1">Bir süre konuşmadan yürüdük. Ardından ben birdenbire, “Şükran Günü‘nde Annmarie’yle olan ilişkime son vereceğim,” dedim. “Ona telefon etmeye kalkıştım, ama sonra etmedim. Eğer bu işi yapacaksam yüzüne karşı söylemek yürekliliğini göstermem gerektiğini düşündüm.” Böyle bir karara vardığımın farkında değildim, en azından bilinçli olarak, fakat öyle olduğu anlaşılıyordu. Muhakkak ki bu, Carol’a sempatik görünmek için söylediğim bir şey değildi.</p>

  <p class="calibre1">Carol başını eğdi. Tenis ayakkabılarıyla yerdeki yaprakları karıştırırken bir eliyle küçük çantasını tutuyor ve bana bakmıyordu. “Ben telefona başvurdum,” dedi. “S-J’yi aradım ve bir gençle buluştuğumu söyledim.” Birden durdum. “Ne zaman?”</p>

  <p class="calibre1">“Geçen hafta.” O an yüzüme baktı. Gamzeler, hafif kıvrık alt dudak, gülümseyiş yerli yerindeydi.</p>

  <p class="calibre1">“Geçen hafta ha?” dedim. “Ama bana hiçbir şey söylemedin.”</p>

  <p class="calibre1">“Bu beni ilgilendiren bir şeydi,” dedi. “Benimle Sully’yi ilgilendiren. Yani senin arkandan elinde bir…” Sözüne bu noktada ikimizin de bir beysbol sopasıyla senin arkandan koşacak değildi, diye düşünmemize yol açacak kadar bir ara vermişti. “Haydi, Pete,” diye devam etti. “Bir şey yapılacaksa yapılmalıdır. Ancak seninle bir araba gezintisine çıkacak değilim. Gerçekten de ders çalışmam lazım.”</p>

  <p class="calibre1">“Tamam. Araba gezintisi yok.”</p>

  <p class="calibre1">Yine yürümeye başladık. İslim Binası‘nın park alanı o günlerde bana uçsuz bucaksız gibi görünüyordu; ay ışığının aydınlattığı düzinelerle sıraya yüzlerce araba park edilmişti. Ağabeyimin hurda Ford’unu nereye bıraktığımı doğru dürüst hatırlayamıyordum bile. Maine Üniversitesi’ne son uğrayışımda park alanı üç veya dört kat genişlemiş, her arabaya tek başına yer açılmıştı. Zaman geçiyor ve bizim dışımızda her şey büyüyor. “Hey, Pete?” Yine yürüyorduk. Artık asfalt üstünde olduğumuz ve eleyecek yapraklar olmadığı halde Carol hâlâ tenis ayakkabılarına bakıyordu. “Evet?” “Benim yüzümden Annmarie’yle bozuşmanı istemem. Çünkü ilişkimizin geçici olduğuna dair içimde bir his var. Tamam mı?”</p>

  <p class="calibre1">“Ya!” Carol’un sözleri beni üzmüştü. -Atlantis vatandaşlarının sevimsiz bir deneyim diye niteledikleri türden bir şey- ama doğrusu şaşırmamıştım.</p>

  <p class="calibre1">Carol devam etti. “Senden hoşlanıyorum, şimdi seninle olmak da hoşuma gidiyor, ama dürüst olmak gerekirse bu sadece bir hoşlanmadan ibaret. O yüzden tatil için eve döndüğün zaman istersen bir şey söyleme.”</p>

  <p class="calibre1">“Yani Annmarie’yi yedeğimde tutacağım, öyle mi? Tıpkı burada, okulda lastiğimiz patladığı zaman bir stepneyi hazır bulundurmak gibi bir şey.”</p>

  <p class="calibre1">Carol önce şaşırdı, sonra güldü. “Tam isabet,” dedi.</p>

  <p class="calibre1">“Neye tam isabet?”</p>

  <p class="calibre1">“Bilmiyorum, ama senden hoşlanıyorum, Pete.”</p>

  <p class="calibre1">Kız birden durup bana döndü ve kollarını boynuma doladı. İki araba sırasının arasında kısa bir süre öpüştük, tâ ki sertleşmeme kadar… Bunu onun da hissedebildiğine emindim. Sonunda dudaklarıma küçük bir öpücük oturttu ve tekrar yürümeye koyulduk.</p>

  <p class="calibre1">“Ona açıldığın zaman Sully ne dedi?” diye sordum. “Bilmem, sormaya hakkım var mı?”</p>

  <p class="calibre1">Genç kız biraz sert bir sesle, “Ama bilgilendirilmek istiyorsun,” dedi. Sonra birden güldü. Üzgün gülüşüydü. “Onun kızmasını, hatta belki ağlamasını bekliyordum. Sully iri yarı biri, karşı karşıya geldiği futbolcuların ödünü kopartıyor, duygularını da hemen belli ediyor. Ama beklemediğim bir şey varsa ferahlaması oldu.” “Ferahlamak mı?”</p>

  <p class="calibre1">“Evet, ferahlamak. Bir ayı aşkın bir süredir Bridgeport’ta oturan bir kızla ilgileniyormuş… Ne var ki annemin arkadaşı Rionda, kızın aslında yirmi dört veya yirmi beş yaşında bir kadın olduğunu söyledi.”</p>

  <p class="calibre1">“Sonu kötü bitebilecek bir macera,” dedim. Düşünceli gözüktüğümü umuyorsa da aslında sevinçten uçuyordum.</p>

  <p class="calibre1">Böylece arabamın yanına geldik. O da sürüyle hurdanın arasında bir diğer hurdaydı, ama ağabeyimin sayesinde benim malımdı. Carol “S-J’nin aklında yeni sevgilisinden daha başka şeyler de var,” diye devam etti. “Gelecek haziran liseyi bitirdikten sonra orduya katılacakmış Şimdiden gönüllü olup şubeye kaydını yaptırdı. En kısa zamanda Vietnam’a gidip dünyayı demokrasi için daha güvenli bir yer haline getirmeye sabırsızlanıyor.”</p>

  <p class="calibre1">“Onunla savaş konusunda tartıştın mı?”</p>

  <p class="calibre1">“Hayır. Ne yararı olabilirdi ki? Hem ona ne diyecektim. Benim sorunumun Bobby Garfield olduğunu mu? Harry Swidrowski, George Gilman ve Hunter McPhail’in bütün söylediklerinin, Bobby’nin beni Broad Sokağı yokuşundan yukarı taşımasının yanında hava cıva kaldığını mı? Sully benim delirdiğimi ya da fazla zeki olduğumu zannederdi. O, fazla zeki olan insanlara acıyor. Fazla zekânın bir hastalık olduğunu söylüyor. Belki de haklıdır. Onu bir anlamda seviyorum. Tatlı çocuktur. Aynı zamanda birisi tarafından korunmaya muhtaç olan bir çocuktur.”</p>

  <p class="calibre1">Onu koruyacak birini bulmasını diliyordum. Yeter ki bu sen olmayasın.</p>

  <p class="calibre1">Carol düşünceli bir tavırla arabama baktı. “Pekâlâ,” dedi. “Araban çirkin, yıkanmaya ihtiyacı var, ama her şeye rağmen bir ulaştırma aracı. Sorun şu: Benim Flannery O’Connor’un bir öyküsünü okumam gerekirken burada işim ne?”</p>

  <p class="calibre1">Cebimden çakımı çıkarıp açtım. “Çantanda bir tırnak törpüsü var mı?”</p>

  <p class="calibre1">“Var. Dövüşecek miyiz? İki Numara’yla Altı Numara İslim Binası‘nın park alanında işlerini görüyorlar, değil mi?”</p>

  <p class="calibre1">“Ukalalık etme, bayım. Sadece beni izle.”</p>

  <p class="calibre1">Steyşının arkasına vardığımızda Carol gülüyordu, ama az önceki gülüşü değil, Skip’in şehvetli sosis adamının kap kaçak sırasında taşıyıcı kayışıyla geldiği zaman duyduğum içten gelen kahkahasıydı. Niçin burada olduğumuzu en sonunda anlamıştı.</p>

  <p class="calibre1">Carol çamurluktaki etiketin bir ucunu, ben de öteki ucunu tuttum;</p>

  <p class="calibre1">Öylece ortada buluştuk. Parçaların asfaltın üstüne uçmasını birlikte seyittik. Au revoir AuH20-4-USA. Güle güle Barry. Gülüyorduk, kriz halinde gülüyorduk.</p>

  <h3 class="calibre7" id="sigil_toc_id_22">22</h3>

  <p class="calibre1">Birkaç gün sonra üniversiteye bir yumuşakçanın politik bilinciyle gelmiş olan arkadaşım Skip, Brad Witherspoon’la paylaştığı odanın kendisine ait yanına bir poster astı. Bunda üç parçalı takım elbisesiyle gülümseyen bir işadamı görülüyordu. Bir eli birisiyle tokalaşmak ister gibi ileri uzatılmıştı. Öbürü arkasında gizliydi, ama bu elin kavradığı bir cisimden ayakkabılarının arasına kan damlıyordu. Posterde SAVAŞ İYİ BİR İŞTİR. OĞLUNUZLA YATIRIM YAPIN deniyordu.</p>

  <p class="calibre1">Dearie dehşet içinde kalmıştı.</p>

  <p class="calibre1">Bunu görünce, “Demek şimdi Vietnam’a karşısın?” diye sordu. Posterin tüm gaddarlığına karşın sevgili kat yöneticimizin üzerinde şok etkisi yaptığı anlaşılıyordu. Skip ne de olsa bir zamanlar birinci sınıf bir lise beysbol oyuncusuydu. Üniversitede de top oynaması bekleniyordu. Delta Tau Delta ile Phi Gam gibi okul birlikleri onunla yakın temas halindeydi. Skip ne Stoke Jones gibi özürlü (Dearie Dearborn da Stoke’a Rip-Rip demeye alışmıştı.) ne de George Gilman gibi kurbağa gözlü biriydi.</p>

  <p class="calibre1">Skip, “Bu poster bir sürü insanın berbat bir işten para kazandıkları anlamına geliyor,” dedi. “McDonnell-Douglas, Boeing. GE. Dow ve Coleman Kimya. Lanet olası Pepsi Cola. Ve daha kimler.”</p>

  <p class="calibre1">Dearie’nin burgu gibi bakışı, bu gibi konular üzerinde Skip Kirk’ün yapabileceğinden çok daha yoğun şekilde kafa yorduğunu anlatıyor (ya da anlatmaya çalışıyor) du. “Sana bir tek şey sorayım,” dedi. “Arka planda kalıp oralarda Ho Amca’nın dizginleri ele almasına göz yummalıyız?”</p>

  <p class="calibre1">Skip, “Ne düşündüğümü bilmiyorum,” dedi. “Yani henüz değil. Konuyla sadece birkaç hafta önce ilgilenmeye başladım. Hâlâ da durum kavramaya çalışıyorum.”</p>

  <p class="calibre1">Bu konuşma sabahın yedi buçuğunda oluyordu, saat sekizdeki derslerine gidecek olan küçük bir grup Skip’in kapısının dışında toplanmıştı. Ronnie’yi (artı Nick Prouty’yi) gördüm, ikisi son günlerde yapışık bebek gibi olmuşlardı. Ayrıca Ashley Rice, Lennie Doria, Bob Marchant ve dört beş kişi daha vardı. Nate, arkasında bir tişört ve pijama pantolonuyla 302 numaranın kapısına yaslanmıştı. Stoke Jones merdivende koltuk değneklerine abanmaktaydı. Herhalde dışarı çıkmak üzereyken tartışmayı izlemek için geri dönmüştü.</p>

  <p class="calibre1">Dearie, “Viet Kong, Güney Vietnam’ın bir kentine girdiği zaman ilk yaptıkları şey boyunlarında haç, Aziz Christopher madalyonları, Meryem Ana madalyonları ve bu tür şeyler olan insanları aramaktır,” dedi. “Katolikler öldürülüyor. Tanrı‘ya inananlar öldürülüyor. Komünistler Tanrı‘ya inanan insanları öldürürken seyirci kalmamız gerektiğini mi düşünüyorsun?”</p>

  <p class="calibre1">Stoke merdivenden, “Niçin olmasın?” dedi. “Arka planda kalıp Nazilerin altı yıl boyunca Yahudileri öldürmelerine göz yumduk. Bildiğim kadarıyla Yahudiler de Tanrı‘ya inanıyorlar.”</p>

  <p class="calibre1">Ronnie, “Kahrolası Rip-Rip!” diye bağırdı. “Senden fikir soran oldu mu?”</p>

  <p class="calibre1">Ama Stoke Jones ya da öbür adıyla Rip-Rip merdiveni inmeye başlamıştı bile. Koltuk değneklerinin yankıları bana yakın tarihte giden Frank Stuart’ı hatırlatmıştı.</p>

  <p class="calibre1">Dearie yine Skip’e döndü. Yumruk yaptığı ellerini kalçalarına dayamıştı. Beyaz tişörtünün önünde bir dizi metal künye dikkati çekiyordu. Babasının onları Fransa ve Almanya’da üstünde taşıdığını söylemişti. Birliğinden iki eri öldüren, dördünü de yaralayan makineli ateşinden bir ağacın arkasında saklanırken de üstündelermiş. Bunun Vietnam’daki savaşla ne ilgisi olduğunu hiçbirimiz bilmiyorduk, ama Dearie için çok önemli olduğu belliydi. Ronnie bile çenesini tutma sağduyusunu göstermişti.</p>

  <p class="calibre1">“Güney Vietnam’ı almalarına göz yumarsak Kamboçya’yı da alırlar” Dearie’nin bakışı Skip’den Ronnie’ye ve hepimizin üzerine çevrildi. “Sonra sıra Laos’a gelir,” diye devam etti. “Arkasındanda Filipinler. Sırayla hepsi.” “Bunu yapabilirlerse belki de kazanmayı hak ediyorlar,” dedim.</p>

  <p class="calibre1">Dearie bana şok olmuş gibi baktı. Ben de bir anlamda şok halindeydim, ama sözlerimi geri almadım.</p>
</body>
</html>
