<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h3 class="calibre7">VII. CEP’İN İÇİNDE. SIRTINDAKİ GÖMLEĞE KADAR. WILLIAM PENN’İN DIŞINDA. FRANSIZ SEKS İLAHESİ.</h3>

  <p class="calibre1">Bobby’nin ilk dikkatini çeken bira kokusu oldu. Bu koku kulübe öylesine sinmişti ki, piramitler daha planlanma aşamasındayken bile burada bira içiliyormuş gibi geliyordu insana. Arkasından bir TV sesi dikkatini çekti. Bu bir müzik sesi değil, akşam saatlerinin pembe dizilerinden biriydi. Ancak bundan sonra gözleri çevreye uyum sağlamaya başladı. Kulüp son derece loştu.</p>

  <p class="calibre1">Bobby içersinin çok da uzun olduğunu gördü. Sağlarında bir kemer altı yolu, bunun ötesinde de sonsuz gibi gözüken bir oda vardı. Çoğu örtülü olan bilardo masalarından birkaçı ışıklandırılmıştı. Adamlar gevşek gevşek dolaşıyor, arada bir durup eğiliyor ve bir vuruş yapıyorlardı. Pek az görülen başka adamlar duvar boyunca dizili yüksek iskemlelerde oturuyor ve oyuncuları seyrediyorlardı. Bir tanesi ayakkabılarını boyatıyordu. Yaklaşık bin yaşında görünen biriydi.</p>

  <p class="calibre1">Dümdüz ilerde Gottlieb kumar otomatlarıyla dolu bir salon vardı. Üstünde AYNİ MAKİNEYİ İKİ KERE SARSARSANIZ ÇIKMANIZ İSTENECEKTİR yazan bir posterin yukarsında mide bulandıracak parlaklıkta kırmızı ve turuncu renkler vardı. Az önceki serserininkine benzer şapka giymiş genç bir adam -bunun, buralarda oturan kötü motosikletlilerin geleneksel başlığı olduğu anlaşılıyordu- Sınır Karakolu’nun üstüne eğilmiş, heyecanla kolu kaldırıp indiriyordu. Alt dudağına yapışmış sigaranın dumanı yüzünün ve arkaya taranmış saçlarının perçemlerinin yanından geçip yükseliyordu. Belinin etrafına tersine çevrilmiş bir ceket sarmıştı. Lobinin solunda bir bar yer alıyordu. TV’nin sesi ve bira kokusu oradan geliyordu. O yanda oturan üç erkeğin etrafı boş iskemlelerle çevrili bira bardaklarının üzerine eğilmişlerdi. Ama adamlar reklamlarda gördüğünüz mutlu bira tiryakilerine benzemiyorlardı. Bobby’ye bir an dünyanın en yalnız insanları gibi göründüler. Çocuk niçin baş başa verip konuşmadıklarını merak etti.</p>

  <p class="calibre1">Yakınlarında bir masa vardı. Şişman bir adam bunun arkasındaki nidan yuvarlanırcasına çıktı. Bobby bir radyonun çaldığını duyabiliyordu.</p>

  <p class="calibre1">Şişman adamın ağzında bir puro, arkasında palmiye resimleriyle süslü bir gömlek vardı. Bilardo ıstakası kutusunu taşıyan serseri gibi parmaklarını şaklatıyor, “Çu-çu-çov, çu-çu-ka-çov-çov, çoo-çoo-çov-cov,” diye bir şarkı söylüyordu. Bobby ezgiyi tanıdı: The Champs’in Teguila’sıydı.</p>

  <p class="calibre1">Şişman adam Ted’e, “Sen kimsin, arkadaş?” diye sordu. “Seni tanımıyorum. Hem o burada olamaz. Okumayı bilmiyor musun?” Kirli tırnaklı şişman başparmağıyla masanın üstüne konulmuş bir başka levhayı işaret etti. Bunda 21 OL VEYA GÜLE GÜLE deniliyordu.</p>

  <p class="calibre1">Ted, “Beni tanımıyorsunuz, ama sanırım Jimmy Girardi’yi tanıyorsunuz,” dedi nazik bir tavırla. “Bana sizin görmem gereken adam olduğunuzu söyledi… tabii Len Files’sanız.”</p>

  <p class="calibre1">Adam, “Evet, Len benim,” dedi. Şimdi daha sıcak görünüyordu. Uzattığı eli o kadar beyaz ve yumuk yumuktu ki, Miki’nin. Donald’ın ve Gufi’nin çizgi romanlarda giydikleri eldivenlere benziyordu. “Demek Jimmy Gee’yi tanıyorsun, öyle mi?” dedi. “Kahrolası Jimmy Gee! Dedesi içerde ayakkabılarını boyatıyor. Bugünlerde çizmelerini çok sık boyatıyor.” Len Files, Ted’e göz kırptı. Ted de gülümseyerek adamın elini sıktı.</p>

  <p class="calibre1">Len Files, Bobby’yi daha yakından görmek için masasının üzerinden aşağı eğildi. Bobby adamın nefesindeki Sen-Sen nanelerinin ve puroların, ayrıca üstündeki terin kokusunu duyabiliyordu. Gömleğinin yakasının üstü kepek içindeydi.</p>

  <p class="calibre1">Ted, “O bir dost,” deyince, Bobby neredeyse mutluluktan uçuyordu. “Onu sokakta bırakmak istemedim.”</p>

  <p class="calibre1">Len Files onayladı. “Yoksa iade edilmesi için para ödemen gereği mi var? Çocuk, sen bana birini hatırlatıyorsun. Niçin acaba?” Bobby, Len Files’ın tanıyabileceği birine benzemekten biraz korkan gibi başını salladı</p>

  <p class="calibre1">Şişman adam, “hayır” gibilerden başını sallayan Bobby’ye nerdeyse hiç dikkat etmeden, “Burada çocuk istemem, Bay?… ” dedi.</p>

  <p class="calibre1">“Ted Brautigan.” Ted elini uzattı, Len Files da sıktı.</p>

  <p class="calibre1">“Bu işin nasıl olduğunu bilirsin.Ted,” dedi. “Benimki gibi işi olan insanları polis sürekli göz hapsinde tutar.” “Tabii. Ama o buradan kıpırdamayacak… öyle değil mi, Bobby? “</p>

  <p class="calibre1">Bobby de, “Tabii,” dedi.</p>

  <p class="calibre1">“Zaten bizim işimiz uzun sürmeyecek. Ama yine de güzel bir küçük iştir, Bay Files.”</p>

  <p class="calibre1">“Adım Len.”</p>

  <p class="calibre1">“Dediğim gibi, güzel bir küçük iş yapmak niyetindeyim. Umarım sen de aynı fikirde olursun.”</p>

  <p class="calibre1">Len, “Eğer Jimmy Gee’yi tanıyorsan, çeyrek ve yarım dolarlarla iş yapmadığımı da biliyorsundur,” dedi. “Bozuk paraları zencilere bırakıyorum. Kimden söz ediyoruz? Patterson-Johansson mu?”</p>

  <p class="calibre1">“Albini-Haywood. Yarın gece Garden’de.”</p>

  <p class="calibre1">Len Files masanın etrafını döndü, Ted’in koluna girdi ve onu bilardo salonuna doğru sürüklemeye başladı. Sonra birden durdu. “Evet Bobby, bu oyun otomatlarını belki beğeniyorsundur ve cebinde de birkaç çeyrek vardır. Ama beni dinlersen, o otomatlardan uzak durursun. Bunu yapabilir misin?”</p>

  <p class="calibre1">“Evet, efendim.”</p>

  <p class="calibre1">Ted de, “Birazdan gelirim,” diyerek Len Files’ın arkasından kemer altından geçti ve bilardo salonuna girdi. Yüksek iskemlelerde oturanların yanından geçtiler, Ted de durup ayakkabılarını boyatanla konuştu. Ted Brautigan, Jimmy Gee’nin dedesinin yanında genç gözüküyordu. Yaşlı adam başını kaldırdı, Ted de ona bir şey söyledi; iki erkek birbirlerine güldüler. Jimmy Gee’nin dedesinin ihtiyar bir adama göre kendinden bir gülüşü vardı. Ted ellerini uzatıp adamın soluk yüzünü sevgiyle okşadı. Bu hareket Jimmy Gee’nin dedesinin bir kez daha gülümsemesine neden oldu. Ondan sonra Len, Ted’i öbür iskemlelerde oturanların yanından geçirerek önü perdeyle örtülü küçük bir odaya soktu.</p>

  <p class="calibre1">Bobby tezgâhın yanında kök salmış gibi duruyordu, ama Len etrafına bakınmamasını söylemediği için baktı, hem de dört bir tarafa.</p>

  <p class="calibre1">Bar bira reklamlarıyla ve çoğu giysilerini üzerlerinden atmış kızları gösteren takvimlerle örtülüydü. Biri köyde bir çiti aşıyordu. Bir başkası bir Packard’dan inmekteydi. Etekleri yukarı kaymış, jartiyerleri ortaya çıkmıştı. Tezgâhın arkasında yazılar vardı, ama çoğu olumsuz anlamdaydı. (KENTİMİZDEN HOŞLANMADIYSANIZ BİR TREN TARİFESİ, SAKIN, BİR ÇOCUĞU BİR ERKEĞİN İŞİNİ GÖRMEYE YOLLAMAYIN, BEDAVA YEMEK DİYE BİR^ ŞEY YOKTUR, ÇEK KABUL EDİLMEZ, VERESİYE YOKTUR, MÜDÜRİYET AĞLAYANLARA KÂĞIT MENDİL DAĞITMAZ) Bir de üstünde POLİS yazılı iri bir kırmızı düğme dikkati çekiyordu. Tavandan sarkan tozlu bir telin ucunda selofan paketçikler aslîydi. Bazılarının üstünde GINSENG DOĞUNUN AŞK KÖKÜ, bazıların-daysa İSPANYOL SİNEĞİ yazılıydı. Bobby bunların bir tür vitamin olup olmadıklarını merak etti. Böyle bir yerde niçin vitamin satsınlardı?</p>

  <p class="calibre1">Oyun otomatlarının bulunduğu odadaki genç, Sınır Karakolu’nun yanına bir şaplak indirdi, arkasından geri çekilip makineye nanik yaptı. Sonra, şapkasına başının üstünde çekidüzen vererek lobi bölümüne geçti.</p>

  <p class="calibre1">Bobby bu sırada parmağına silah şeklini verdi ve genç adama çevirdi. Genç adam önce şaşırmış göründü, ama sonra sırıttı ve kapıya yürürken o da parmağını silah gibi yapıp Bobby’ye yöneltti. Yürürken bir yandan da ceketinin bağlı olan kollarını çözüyordu.</p>

  <p class="calibre1">Bobby’nin meraklı bakışını fark ederek, “Burada ceketli dolaşamazsın,” dedi. “Müessesenin kuralı.”</p>

  <p class="calibre1">“Yaaa.”</p>

  <p class="calibre1">Delikanlı gülümseyerek elini kaldırdı. Elinin üstünde mavi mürekkeple bir şeytanın tırmığı resmedilmişti. “İşareti görüyor musun, küçük kardeş?”</p>

  <p class="calibre1">“Evet, tabii.” Bir dövme. Bobby fena halde kıskanmıştı. Delikanlı bunu fark edince bütün beyaz dişlerini göz önüne seren bir gülümsemeyle karşılık verdi.</p>

  <p class="calibre1">“Diablos,” dedi. “En iyi kulüp. Kahrolası Diablos sokakları yönetiyor. Diğerleri boş laf.”</p>

  <p class="calibre1">“Buradaki sokakları mı?”</p>

  <p class="calibre1">“Tabii ki. Başka neresi olacak? Haydi, bebek kardeş. Senden hoşlandım. Saçlarının asker tıraşına rağmen.” Kapı açıldı, içeriye sıcak hava Ve sokak gürültüleri doldu. Delikanlı gitmişti.</p>

  <p class="calibre1">Tezgâhın üstündeki küçük bir hasır sepet Bobby’nin gözüne çarptı. İçini görebilmek için onu yana eğdi. Sepetin içi plastik kordonların ucundaki anahtar halkalarıyla doluydu; kırmızı, mavi ve ye olanları vardı.</p>

  <p class="calibre1">Bobby üstündeki altın renkli yazıyı okuyabilmek için bir tanesini eline aldı. KÖŞE BAŞI Cebİ BİLARDO, OYUN OTOMATLAR! VE OYUNLAR 8-2127 diye yazılıydı.</p>

  <p class="calibre1">“Haydi, al onu çocuk.”</p>

  <p class="calibre1">Bobby o kadar şaşırmıştı ki, anahtar halkalarıyla dolu sepeti ama az daha yere düşürüyordu. Kadın Len Files’la aynı kapıdan geçerek gelmişti ve ondan daha iriydi, hemen hemen sirkteki şişman kadın kadar vardı. Ama bir balerin kadar çevik ve hafif hareket ediyordu. Bobby başını kaldırınca onun tepesine dikildiğini gördü. Len’in kız kardeşi olmalıydı. Mutlaka öyleydi.</p>

  <p class="calibre1">Bobby, “Üzgünüm,” diyerek eline aldığı anahtar halkasını yerine koydu ve sepeti parmaklarının ucuyla tezgâhın kenarından uzaklaştırdı. Sepeti belki de tezgâhın uzak kenarına kadar iter, o taraftan devrilmesine yol açardı, ama şişman kadın onu eliyle durdurdu. Gülümsüyor ve hiç de kızmış görünmüyordu. Bu da Bobby’yi rahatlattı.</p>

  <p class="calibre1">“Gerçekten de kızmadım, bir tanesini almalısın,” dedi. Anahtar halkalarından birini çocuğa uzattı. Yeşil bir kordona bağlıydı. “Bunlar ucuz şeyler,” dedi. “Parasız dağıtılırlar. Sırf reklam için. Tıpkı kibritler gibi. Ama bir çocuğa kibrit vermek aklımdan geçmez. Sen sigara içmiyorsun, öyle değil mi?”</p>

  <p class="calibre1">“Hayır, bayan.”</p>

  <p class="calibre1">“Senin için iyi bir başlangıç bu. Alkollü içkilerden de uzak dur. işte, al. Bu dünyada parasız olan hiçbir şeyi geri çevirme, çocuk, öyleleri öyle azdır ki.”</p>

  <p class="calibre1">Bobby yeşil kordonlu anahtar halkasını aldı. “Teşekkür ederim, bayan. Çok güzelmiş,” dedi. Ama anahtar halkasını cebine koyarken bunu ergeç atmak zorunda kalacağını biliyordu. Annesi cebinde böyle bir cisim bulursa hiç memnun olmazdı. Oğluna belki yirmi, hatta belki otuz soru sorardı.</p>

  <p class="calibre1">“Adın nedir?”</p>

  <p class="calibre1">“Bobby.”</p>

  <p class="calibre1">Çocuk, kadın acaba soyadını da sorar mı diye bekledi, ama sormamasına içinden sevindi. Kadın, “Benim de adım Alanna,” diyerek ona yüzüklerle kaplı elini uzattı. Yüzükler kumar otomatlarının ışıkları gibi parlıyordu. “Buraya babanla mı geldin?”</p>

  <p class="calibre1">Bobby, “Arkadaşımla geldim,” dedi. “Sanırım, Haywood-Albini maçıyla ilgili bahse giriyor.”</p>

  <p class="calibre1">Alanna aynı zamanda hem telaşlanmış, hem de eğlenmiş göründü. Bir parmağını kızıl renkli dudaklarına götürerek Bobby’ye, “Şşşt!” dedi ve aynı zamanda bir alkol kokusu üfürdü.</p>

  <p class="calibre1">“Burada bahisten söz etme,” diye çocuğu uyardı. “Burası bir bilardo salonudur. Bunu her zaman hatırlarsan başın derde girmez.”</p>

  <p class="calibre1">“Tamam.”</p>

  <p class="calibre1">“Güzel bir çocuksun, Bobby. Seni birine benzettim galiba.” Kadın durakladı. “Acaba babanı tanıyor muyum? Olabilir mi bu?”</p>

  <p class="calibre1">Bobby başını salladı. Len’e de birini hatırlatmıştı. “Benim babam öldü,” dedi. “Uzun zaman önce öldü.” İnsanların fazla gevezeliğe kalkmamaları için bu sonuncu bilgiyi eklemeyi ihmal etmezdi.</p>

  <p class="calibre1">“Adı neydi?” Çocuğun bunu söylemesine vakit kalmadan Alanna Files’ın kendisi söyledi; ad boyalı dudaklarının arasından sihirli bir kelime gibi kaydı. “Adı Randy miydi? Randy Garrett, Randy Greer gibi bir şey?”</p>

  <p class="calibre1">Bobby duyduğu şaşkınlıktan bir an konuşamadı. Ciğerlerindeki bütün hava sanki dışarı emilmişti. “Randall Garfield’di,” dedi. “İyi ama nasıl…”</p>

  <p class="calibre1">Kadın sevinçli bir kahkaha attı. Göğsü kalkıp iniyordu. “Öncelikle saçların,” dedi. “Ama çillerin de var… ve şu kayak pisti…” Kadın eğilince, Bobby fıçı kadar iri gözüken beyaz göğüslerinin uçlarını gördü. Kadın parmağını çocuğun burnunun üstünde gezdirdi.</p>

  <p class="calibre1">“Buraya bilardo oynamaya mı gelirdi?”</p>

  <p class="calibre1">“Hayır. Istakayla pek usta olmadığını söylerdi. Bir bira içerdi. Bazen de…” Kadın, gözle görülmeyen bir desteden kart dağıtır gibi eliyle bir hareket yaptı. Bu hareketi Bobby’ye McQuown’u anımsatmıştı.</p>

  <p class="calibre1">“Evet,” dedi. “Duyduğum kadarıyla asla beğenmeyeceği bir floş çıkarmazmış.”</p>

  <p class="calibre1">“Orasını bilemem, ama hoş bir adamdı. Buraya lokalin mezar kadar sessiz olduğu bir pazartesi gecesi gelir, yarım saate kalmadan herkesi kahkahalarla güldürürdü. Jo Stafford’un adını anımsamadığı o şarkısını söyler, Lennie’ye otomatik pikabı açtırırdı. Çok tatlı bir adamdı, en çok bu yüzden onu hatırlıyorum ya. Kızıl saçlı tatlı adamlar çok azdır. Bir sarhoşa asla içki ikram etmezdi, bu onun için bir prensip meselesiydi, ama bunun dışında sırtındaki gömleği bile size vermeye hazırdı. Bütün yapmanız gereken istemekti.”</p>

  <p class="calibre1">Bobby, “Ama sanırım, çok para kaybetmişti,” dedi. Bu konuşmayı yaparken babasını tanıyan biriyle karşılaştığına inanamıyordu. Zaten birçok keşif aynen böyle rastlantılar sonucu gerçekleşiyordu. Kendi işinize bakarak gidiyordunuz, sonra geçmiş gelip birdenbire size tosluyordu.</p>

  <p class="calibre1">“Randy mi para kaybetmiş?” Kadın şaşırmış göründü. “Haftada belki üç defa bir kadeh bir şey içmek için gelirdi… yani buralarda olduğu zamanlar gelirdi demek istiyorum. Emlak ya da sigorta poliçesi, yani onun gibi bir şey satardı.”</p>

  <p class="calibre1">Bobby, “Emlak,” dedi. “Emlakçıydı.”</p>

  <p class="calibre1">“Ve buralarda ziyaret ettiği bir ofis vardı. Tıbbi malzeme satışıyla ilgilenmediğine emin misin?”</p>

  <p class="calibre1">“Hayır, emlak satışıyla ilgiliydi.”</p>

  <p class="calibre1">“İnsanın belleğinin çalışış şekli ne kadar garip. Bazı şeyler netliğini korur, fakat çoğunlukla zaman geçer, yeşil de maviye dönüşür. Ama takım elbise ve kravat gerektiren bütün işler artık buralardan gitti.” Kadın üzgün bir tavırla başını salladı.</p>

  <p class="calibre1">Bobby çevrenin bozulmasını umursamıyordu. “Ama oynadığı zaman kaybederdi,” dedi. “Hep floş falan çıkarmaya çalışırdı.”</p>

  <p class="calibre1">“Bunu annen mi sana söyledi?”</p>

  <p class="calibre1">Bobby susuyordu.</p>

  <p class="calibre1">Alanna omuzlarını silkti. Bu gibi hareketler yaptığı zaman, göğüsleri garip şekillere giriyordu. “Hey, bu seninle annenin arasında… Baban belki de parasını başka yerlerde saçıp savurmuştu. Benim bütün bildiğim, ayda bir veya iki kere burada tanıdığı müşterilerle oturur, belki geceyarısına kadar oynar, sonra da evine giderdi. Çok para kazansa ya da kaybetse herhalde hatırlardım. Hatırlamadığıma göre, oyun oynadığı geceler bir şey vermeden masadan kalkıyordu. Bu da iyi bir pokerci olduğunu gösterir. Buradakilerin çoğundan iyi.” Kadın, Ted’le ağabeyinin kayboldukları yöne doğru gözlerini yuvarladı.</p>

  <p class="calibre1">Bobby giderek artan bir şaşkınlıkla kadına bakıyordu. Annesi, “Baban bizi pek hali vakti yerinde bırakmadı,” demekten hoşlanırdı. Primi ödenmediği için hükümsüz kalan sigorta poliçesi, ödenmemiş fatura destesi vardı. Annesi daha bu ilkbahar, “Meğer bilmiyormuşum,” demişti. Bobby şimdi bu sözlerin; meğer bilmiyormuşum’un kendisine de uymaya başladığını hissediyordu.</p>

  <p class="calibre1">Alanna, “Baban o kadar yakışıklı bir herifti ki,” dedi. “Herhalde ilerde sen de onun gibi olacaksın. Bir kız arkadaşın var mı?”</p>

  <p class="calibre1">“Evet, bayan.”</p>

  <p class="calibre1">Ödenmemiş faturalar masal mıydı? Böyle olması mümkün müydü? Hayat sigortası poliçesi gerçekten bozdurulmuş ve bir Sears katalogunun sayfaları arasında gizlenecek yerde, bir banka hesabına mı ilave mı edilmişti? Bu her nasılsa korkunç bir düşünceydi. Bobby annesinin niçin babasının (alçak bir adam, kızıl saçlı alçak bir adam olduğunu) gerçekte öyle olmasa da, kötü bir adam olduğunu düşünmesini istediğine akıl erdiremiyordu. Bu düşüncede insana gerçek gelen bir taraf vardı. Annesi çılgınca bir öfkeye kapılabiliyordu. Hem de nasıl çılgınca bir öfkeye. O zaman her şeyi söyleyebilirdi. Bobby’nin hatırladığı kadarıyla annesinin hiçbir zaman “Randy” diye sözünü etmediği babasının, çok fazla insana sırtındaki pek çok gömleği vermiş, dolayısıyla da Liz Garfield’i çıldırtmış olması mümkündü. Liz Garfield kimseye gömlek falan vermezdi, ne sırtındakileri ne de başka şeyleri. Hayat adil olmadığına göre, bu dünyada gömleklerinizi kendinize saklamak zorundaydınız.</p>

  <p class="calibre1">“Adı nedir?”</p>

  <p class="calibre1">“Liz.” Çocuk, karanlık bir tiyatrodan parlak gün ışığına çıkmış gibi sersemlemişti.</p>

  <p class="calibre1">“Liz Taylor gibi ha.” İsim Alanna’nın hoşuna gitmişti. “Bir kız arkadaş için güzel bir isim.”</p>

  <p class="calibre1">Bobby biraz sıkılarak güldü. “Hayır, Liz benim annem. Kız arkadaşın adı Carol.”</p>

  <p class="calibre1">“Güzel bir kız mı?”</p>

  <p class="calibre1">“Hem de çok güzel.” Bobby sırıtıyor, bir elini iki yana sallıyordu. Alanna’nın çıngıraklı bir kahkaha atması hoşuna gitti. Kadın tezgâhın üzerinden uzandı. Üst kolunun eti bu arada bir hamur rulosu gibi sarkmıştı. Çocuğun yanağından bir makas aldı. Bobby’nin biraz canı yanmış, ama bu hareket hoşuna gitmişti.</p>

  <p class="calibre1">“Şirin çocuk! Sana bir şey söyleyebilir miyim?”</p>

  <p class="calibre1">“Tabii. Neymiş o?”</p>

  <p class="calibre1">“Bir adamın biraz kâğıt oynamak istemesi, onu bir canavar yapmaz. Bunu biliyorsun, değil mi?”</p>

  <p class="calibre1">Bobby önce kararsız, sonra daha kararlı bir şekilde başını salladı</p>

  <p class="calibre1">“Annen senin annendir. Ben kendi annemi severdim, onun için kimsenin annesinin aleyhinde konuşmak istemem, ama herkesin annesi iskambilden veya bilardodan ya da bunun gibi yerlerden hoşlanmayabilir. Bu tabii ki bir görüş meselesi. Ne demek istediğimi anlıyorsun, değil mi?”</p>

  <p class="calibre1">Bobby, “Evet,” dedi. Anlıyordu. Aynı zamanda hem gülmek, hem de ağlamak istiyormuş gibi garip hissediyordu kendini. Babam buradaydı, diye düşündü. Bu şimdilik onun için, annesinin babası hakkında söylemiş olabileceği bütün yalanlardan daha önemliydi. Babam buradaydı, belki de şimdi durduğum yerde durmuştu. “Ona benzememe sevindim,” dedi.</p>

  <p class="calibre1">Alanna gülümsüyordu. “Senin böyle gelmenin, sokaktan buraya girmenin kaçta kaç bir olasılığı vardı dersin?” “Bilmiyorum. Ama bana ondan söz ettiğiniz için size teşekkür ederim.”</p>

  <p class="calibre1">“İtiraz eden çıkmazsa Jo Stafford’un o şarkısını bütün gece çalardı. Şimdi sakın başını alıp gitme.”</p>

  <p class="calibre1">“Hayır, efendim.”</p>

  <p class="calibre1">“Hayır, Alanna.”</p>

  <p class="calibre1">Bobby sırıttı. “Alanna.” Kadın ona annesinin de bazen yaptığı gibi bir öpücük yolladı, Bobby onu yakalar gibi yapınca da güldü. Sonra kapıdan geçti. Bobby bunun ötesinde oturma odasına benzeyen bir mekân gördü. Duvarların birinde kocaman bir haç göze çarpıyordu.</p>

  <p class="calibre1">Bobby elini cebine attı, bir parmağını anahtar halkasına geçirdi. (Bunun, buraya yaptığı ziyaretin bir hatırası olacağını düşünüyordu.) Western Auto’daki Schwinn’le Broad Sokağı‘ndan geçtiğini hayatı canlandırdı. Parka yönelmişti. Başında arkaya itilmiş çikolata renginde bir şapka vardı. Saçları uzundu ve arkaya doğru taranmıştı; artık senin için asker tıraşı olmayacak. Belinde bir ceket sarılıydı. Elinin üstünde hiç silinmeyecek mavi bir dövme dikkati çekiyordu. Carol, B sahasının dışında onu bekliyor olacaktı. Onun gelişini gözleyecek, Bobby çakılları beyaz patiklerine doğru (ama üstüne değil) püskürterek Schwinn’le onun etrafında dönerken seni kaçık delikanlı, diye düşünecekti. Evet, kaçıktı. Kötü bir motosikletli ve orta karar bir açıkgöz.</p>

  <p class="calibre1">Len Files’la Ted o sırada geri dönüyor, ikisi de mutlu gözüküyorlardı. Len (Bobby’nin annesinin sık sık söylediği gibi) kanaryayı mideye indiren kediye benziyordu. Ted durup adama bir şey söyledi, o da başını sallayıp gülümsedi. Ted’le Len lobiye vardıklarında Ted kapının iç tarafındaki telefon kulübesine yürüdü. Ama Len kolunu yakalayıp onu tezgâha doğru sürükledi.</p>

  <p class="calibre1">Ted tezgâhın arkasına geçerken Len, Bobby’nin saçlarını karıştırdı. “Kime benzediğini biliyorum,” dedi. “Arka odadayken hatırladım. Baban…”</p>

  <p class="calibre1">“Adı Garfield’di. Randy Garfield.” Bobby, Len’e bakıyor, kız kardeşine ne kadar benzediğini gördükçe insan yakın bir akrabası arasında bu kadar sıkı bir bağ olmasının ne kadar garip ve aynı zamanda güzel olduğunu düşünüyordu. Arada bu kadar kuvvetli bir benzerlik olunca, sizi hiç tanımayan biri bile sizi bazen kalabalığın içinde saptayabiliyordu. “Ondan hoşlanır mıydınız, Bay Files?” diye sordu.</p>

  <p class="calibre1">“Randy’den mi? Tabii, çok kıyak bir delikanlıydı.” Öyle demekle beraber, Len Files pek de kesin konuşur görünmüyordu. Bobby’nin babasına kız kardeşi kadar dikkat etmemiş olmalıydı. Herhalde Jo Stafford’un şarkısını ve Randy Garfield’ın insana sırtındaki gömleği bile verecek bir adam olduğunu hatırlamazdı. Ama bir sarhoşa içki vermezdi; bunu yapmazdı. Len, “Arkadaşın da iyi biri,” diye devam etti. Üst sınıfları severim, üst sınıflar da beni severler, ama onun gibi bahisçiler her zaman buraya uğramazlar.” Telefon rehberini miyop gözeyle araştıran Ted’e döndü. “Daire Taksi’yi dene. Kenmore 6-7400.”</p>

  <p class="calibre1">Ted, “Teşekkür ederim,” dedi.</p>

  <p class="calibre1">“Boş ver.” Len, Ted’in yanından geçti ve tezgâhın arkasındaki kapıya yürüdü. Bobby oturma odasıyla büyük haçı bir kere daha gördü. Kapı kapandıktan sonra Ted, Bobby’ye bakarak, “Bir boks maçı için beş yüz dolar bahis oynuyorsun ve öbür enayiler gibi ücretli telefon kullanman gerekmiyor. Nasıl!”</p>

  <p class="calibre1">Bobby’nin soluğu kesilmişti. “Kasırga Haywood’a beş yüz dolar mı yatırdınız?”</p>

  <p class="calibre1">Ted pakedinden bir Chesterfield çekti, dudaklarının arasına sıkıştırdı, yaktıktan sonra da sırıttı. “Yok canım,” dedi. “Albini’ye yatırdım.”</p>

  <p class="calibre1">Ted taksiyi çağırdıktan sonra Bobby’yi tezgâhın başına götürdü ve ikisine de şalgam suyu getirtti. Bobby, gerçekte şalgam suyundan hoşlanmadığımı bilmiyor, diye düşündü. Bu da bilmecenin bir diğer parçasıydı, Ted bilmecesinin. Len onlara bizzat kendisi hizmet etti. Bobby’nin barda oturmasının yanlış olduğunu belirtmedi. Bobby tatlı bir çocuktu, ama yirmi bir yaşında olmadığı ortadaydı. Bir boks maçıyla ilgili olarak beş yüz dolar bahse girdiğin zaman aldığın ödül belli ki bedava bir telefon konuşmasından ibaret değildi. Bahsin heyecanına rağmen, Bobby’yi, babasının hiç de kötü bir adam olmadığını duymanın vereceği zevkten aşağı yukarı yoksun eden bir donuklukla konuşmuştu. Bahis söylentilere dayalı birkaç kuruş kazanmak için oynanmıştı. Ted gidiyordu.</p>

  <p class="calibre1">Taksi, kocaman bir arka koltuğu olan damalılardandı. Sürücü, radyodan dinlediği Yankee’lerin maçına dalmıştı. Hem de öylesine dalmıştı ki arada spikerlere karşılıklar yetiştiriyordu.</p>

  <p class="calibre1">“Files’la kız kardeşi babanı tanırlarmış, değil mi?” Bu aslında bir soru değildi.</p>

  <p class="calibre1">“Evet. Özellikle de Alanna. Onun hoş bir delikanlı olduğunu düşünüyormuş.” Bobby durakladı. “Ama annem onunla aynı fikirde değil.”</p>

  <p class="calibre1">Ted, “Annen herhalde onun Alanna Files’ın hiçbir zaman görmediği bir yanını görüyordu,” dedi. “Belki birden fazla yanını, insanlar o bakımdan pırlantalar gibidir, Bobby. Birçok yanları vardır.”</p>

  <p class="calibre1">“Ama annem diyor ki…” Konu fazlaca karmaşıktı. Liz aslında herhangi bir şey söylememiş, sadece bir şeyleri ima etmişti. Çocuk, annesinin de değişik yanları olduğunu, bunlardan bazılarının da açıkça görmediği şeylere inanmayı güçleştirdiğini Ted’e nasıl anlatacağını bilemiyordu. Aslında bir şeyleri ne kadar bilmek istiyordu ki? Babası ölmüştü. Annesi ise hayattaydı, Bobby onunla yaşamak… ve onu sevmek zorundaydı. Sevecek başka kimsesi yoktu, Ted’i bile. Çünkü…”</p>

  <p class="calibre1">Bobby alçak sesle sordu. “Ne zaman gidiyorsunuz?”</p>

  <p class="calibre1">“Annen döndükten sonra.” Ted içini çekerek pencereden dışarıya göz attı, sonra öteki bacağının üstüne atılmış dizine dayalı ellerine baktı. Bobby’ye henüz bakmıyordu. “Herhalde cuma sabahından önce gitmem,” dedi. “Yarın geceden önce paramı alamam. Albini’ye bire karşı dört yatırdım. Bu iki bin dolar demektir. Dostum Lennie ödemeyi yapmak için New York’a telefon etmek zorunda kalacak.”</p>

  <p class="calibre1">Kanalı aşan bir köprüden geçtiler, böylece, ilerde bir yer arkalarda bir yerde kaldı. Şimdi kentin, Bobby’nin annesiyle geldiği bir bölümündeydiler. Sokaklardaki adamların üstünde palto, boyunlarında kravat vardı. Kadınlar da soket çorap yerine uzun ipekli çoraplar giyiyorlardı. Hiçbiri Alanna Files’a benzemiyordu. “Şşşt,” diyecek olsalar hiçbirinin alkol kokmayacağına da emindi Bobby. Öğleden sonra saat dörtte asla.</p>

  <p class="calibre1">Bobby, “Niçin Patterson-Johansson üzerinde bahse girmediğinizi biliyorum. Kimin kazanacağını bilmediğiniz için,” dedi.</p>

  <p class="calibre1">Ted, “Sanırım, bu kez Patterson kazanacak,” dedi. “Çünkü bu kez Johansson’a karşı hazırlandı. Floyd Patterson’a iki dolar yatırabilirim, ama beş yüz dolar? Beş yüzlük bir bahse girmek için insan ya bilmeli ya da deli olmalı.”</p>

  <p class="calibre1">“Albini-Haywood maçı şikeli olacak, değil mi?”</p>

  <p class="calibre1">Ted başıyla doğruladı. “Kleindienst’in işin içinde olduğunu okuduğun zaman anladım bunu ve Albini’nin kazanacağının varsayıldığını tahmin ettim.”</p>

  <p class="calibre1">“Bay Kleindienst’in menajerlik yaptığı başka boks karşılaşmalarıyla ilgili bahislere girmiştiniz ama.”</p>

  <p class="calibre1">Ted bir süre bir şey söylemeyip camdan dışarı bakmakla yetindi. Radyoda birisi geri tepen topu Whitey Ford’a fırlattı. Field topu yakaladı ve onu önce Moose Skowron’a attı. Ted sonunda, “Kazanan Haywood olabilirdi,” dedi. “Mümkün değildi, ama olabilirdi. Oradaki ya adama dikkat ettin mi? Ayakkabı boyacısının iskemlesinde oturana?”</p>

  <p class="calibre1">“Tabii ki. Onun yanaklarını okşamıştınız.”</p>

  <p class="calibre1">“Adı Arthur Girardi. Files, eskiden bağlantıları olduğu için onu oralarda dolanmasına izin veriyor. Files öyle düşünüyor… eskide bağlantıları varmış. O şimdi sabah onda ayakkabılarını cilalatmaya gelen, sonra da unutup saat üçte tekrar cilalatmaya gelen yaşlı bir zavallı. Files, onun hiçbir şeyden habersiz bir ihtiyar olduğunu düşünüyor Girardi, onun istediğini düşünmesine izin veriyor. Files ayın yeşil peynirden yapılma olduğunu söyleyecek olsa, Girardi onu yalancı çıkarmaz. Yaşlı Gee sırf klima tertibatı için oraya geliyor. Hâlâ da bağlantıları var.”</p>

  <p class="calibre1">“Jimmy Gee’yle mi bağlantısı var?”</p>

  <p class="calibre1">“Çeşit çeşit adamlarla.”</p>

  <p class="calibre1">“Bay Files dövüşün şikeli olduğunu bilmiyor muydu?”</p>

  <p class="calibre1">“Emin değildi. Bileceğini düşündüm.”</p>

  <p class="calibre1">“Ama ihtiyar Gee biliyordu. Kimin kasten yenileceğini biliyordu.”</p>

  <p class="calibre1">“Evet. Bu da benim şansım. Kasırga Haywood sekizinci raundda yere yıkılıyor. Gelecek yıl şartlar elvereceği zaman Kasırga rövanşını elde edecek.”</p>

  <p class="calibre1">“Bay Girardi orada olmasaydı bahse tutuşur muydunuz?”</p>

  <p class="calibre1">“Hayır.” Ted hiç duraksamadan cevabı yapıştırmıştı.</p>

  <p class="calibre1">“O zaman para işiniz ne olacaktı? Yani gideceğiniz zaman demek istiyorum.”</p>

  <p class="calibre1">Bu sözler Ted’in keyfini kaçırdı, “Gideceğiniz zaman.” Kolunu Bobby’nin omuzlarına dolayacakmış gibi yaptı, ama sonra kendini tuttu.</p>

  <p class="calibre1">“Daima bir şey bilen biri vardır,” dedi.</p>

  <p class="calibre1">Asher Caddesi’ndeydiler şimdi. Gerçi hâlâ Bridgeport’daydılar, ama Harwich kent sınırına kadar sadece bir millik yolları kalmıştı. Bobby ne olacağını bilerek Ted’in nikotin lekeli, iri ellerine uzandı.</p>

  <p class="calibre1">Ted dizlerini kapı tarafına çevirdi ve dizleriyle birlikte ellerini de uzaklaştırdı. “Yapmasan daha iyi olur.” Bobby’nin bunun niçinini sormasına gerek yoktu. İnsanlar bir şeylerin üzerine YAŞ BOYA. DOKUNMAYIN gibilerden işaretler koyarlar. Yeni boyanmış bir yere dokunduğunuz takdirde, boya elinize çıkar. Boyayı yıkayıp temizleyebilirsiniz ya da zamanla kendiliğinden yok olur. Ama bir süre olduğu yerde kalır.</p>

  <p class="calibre1">“Nereye gideceksiniz?”</p>

  <p class="calibre1">“Bilmiyorum.”</p>

  <p class="calibre1">Bobby, “Kendimi kötü hissediyorum,” dedi. Gözlerinin köşelerinde batma hissediyordu. “Başınıza bir şey gelirse, suç benim olacak Bazı şeyler, dikkat etmemi söylediğiniz şeyler gördüm, ama hiçbir şey söylemedim. Gitmenizi istemiyordum. Kendi kendime sizin deli olduğunuzu söyledim. Her konuda değil de, sizi izlediklerini düşündüğünüz alçak adamlar hakkında. Onun için bir şey söylemedim. Bana bir görev verdiniz, ben ise onu yüzüme gözüme bulaştırdım.”</p>

  <p class="calibre1">Ted’in kolu yine havaya kalktıysa da onu tekrar indirdi ve Bobby’nin bacağına hafif bir şaplak indirmekle yetindi. Yankee Stadyumu’nda Tony Kubek ikinci kez sayı yapmıştı. Kalabalık çıldırmıştı. .</p>

  <p class="calibre1">Ted, “Ama ben biliyordum,” dedi yavaşça.</p>

  <p class="calibre1">Bobby ona bakakalmıştı. “Ne? Anlayamadım.”</p>

  <p class="calibre1">“Bana yaklaştıklarını hissediyordum. Translarım o yüzden sıklaştı. Yine de ben aynen senin yaptığın gibi kendi kendime yalan söylüyordum. Hem de aynı sebepten. Seni bırakıp gitmek istediğime inanıyor musun, Bobby? Özellikle annenin aklının böylesine karışık olduğu, kadıncağızın böylesine mutsuz olduğu bugünlerde. Açık konuşmak gerekirse onu düşündüğüm için değil; onunla bir türlü anlaşamadık, birbirimizi ilk gördüğümüz andan beri anlaşamadık, ama o senin annen…”</p>

  <p class="calibre1">“Annemin ne kusuru var?” Bobby sesini yükseltmemesi gerektiğini hatırlamıştı, ama buna rağmen Ted’in kolunu yakalayıp sarsmaya başladı. “Söyleyin! Nedenini biliyorsunuz, değil mi? Sorun Bay Biderman mı? Sorun Bay Biderman’la mı ilgili?”</p>

  <p class="calibre1">Ted bakışını dışarı dikti. Kaşları çatılmış, dudakları gerilmişti. Sonunda içini çekerek kendine bir sigara yaktı. “Bobby,” dedi. “Bay Biderman iyi bir adam değil. Annen de bunu biliyor, ama bazen iyi olmayan insanlara katlanmak ve iyi geçinmek zorunda olduğumuzu iyi biliyor. Bunu başardı da. Son bir yılın içinde gurur duymadığı şeyler yaptı, ama dikkatli davrandı. Bazı açılardan benim kadar dikkatli davranması gerekti ve ben ondan hoşlansam da, hoşlanmasam da bu tarafını takdirle karşılıyorum.”</p>

  <p class="calibre1">“Annem ne yaptı? O, anneme neler yaptırdı?” Bobby’nin boğazına bir şey düğümlenmişti. “Bay Biderman onu niçin Providence’e götürdü?”</p>

  <p class="calibre1">“Emlak komisyoncularının konferansı için götürdü.”</p>

  <p class="calibre1">“Hepsi bu kadar mı? Hepsi bu kadar mı?”</p>

  <p class="calibre1">“Bilmiyorum. Annen de bilmiyordu ya da belki bildiği ve korktuğu şeyi umutlarıyla kamufle etti. Orasını bilemem. Bazen biliyorum, bazen birçok şeyi doğrudan ve çok net olarak biliyorum. Seni ilk gördüğüm an bir bisiklet istediğini, bir bisiklet sahibi olmanın senin için çok önemli olduğunu ve becerebilirsen bu yaz bisiklet almana yetecek parayı kazanmak niyetinde olduğunu bildim. Kararlılığın hoşuma gitmişti.”</p>

  <p class="calibre1">“Bana kasten dokundunuz, değil mi?”</p>

  <p class="calibre1">“Evet, öyle. En azından ilk defasında. Seni biraz tanımak için yaptım bunu. Ama arkadaşlar birbirine casusluk etmezler; gerçek arkadaşlık gizliliğe saygı duyar. Ayrıca ben dokununca bir tür pencere açılıyor. Sanırım, bunu sen de biliyorsun. Sana ikinci dokunuşum… gerçekten dokunuşum, sana tutunuşum, biliyorsun… o bir hataydı. Ama o kadar kötüsü değil. Sen de bir süre gerekli olandan fazlasını bildin, ama o an geçti, değil mi? Sana dokunmaya devam etseydim, yani birbirine yakın olan kimselerin yaptıkları gibi dokunmayı sürdürseydim, her şeyin değişeceği bir an gelecekti. Etki yok olmayacaktı.” Ted büyük kısmı içilmiş sigarasını kaldırdı ve dudak buruşturarak ona baktı. “Bunlardan bir tane fazla içmeye gör, hayat boyu tutsağı olursun.” “Annem şimdi iyi mi?” Bobby, Ted’den yanıt alamayacağını bile bile bunu sormuştu. Ted’in Allah vergisi yeteneği o kadar uzağa ulaşamıyordu.</p>

  <p class="calibre1">“Bilmiyorum,” dedi. “Yani ben…”</p>

  <p class="calibre1">Ted ansızın irkildi. Pencereden ilerdeki bir şeye bakıyordu. Sigarasını koltuğun kolundaki küllüğe bastırdı, öylesine sert bastırdı ki, kıvılcımlar elinin üstüne sıçradı. Ama o bunları hissetmemiş gibiydi, “Tanrım,” dedi. “Tanrım, şimdi hapı yuttuk.”</p>

  <p class="calibre1">Bobby de pencereden ilerisini görmek için adamın kucağının üzerinden yana uzandı. Asher Caddesi’ne bakarken, Ted’in az önce söylediklerini düşünüyordu. Sana dokunmaya devam etseydim, birbirine yakın olan kimselerin yaptıkları gibi dokunmayı sürdürseydim…</p>

  <p class="calibre1">İlerde üç yolun kesişme noktası yer alıyordu: Asher Caddesi, Bridgeport Caddesi ve Connecticut paralı yolu, Puritan Meydanı diye bilinen bir yerde birbirine kavuşuyordu. Tramvayların rayları öğleden sonra güneşinde pırıl pırıldı. Servis arabaları kilitlenmiş trafiğin içine dalmak için sıralarını beklerken sabırsızlıkla klaksonlarını çalıyorlardı. Ağzında düdük, ellerinde de beyaz eldivenler olan ter içindeki bir polis trafiği yönetiyordu. Solda William Penn Grili vardı. Burası, Connecticut’ın en lezzetli bifteklerini pişirmesiyle ünlüydü. (Ajansın Waverley Malikânesi’ni satmasından sonra Bay Biderman bütün ofisi oraya götürmüş, Bobby’nin annesi de akşama belki bir düzine William Penn kibrit paketiyle eve dönmüştü.) Annesi bir keresinde Bobby’ye restoranın en ilginç yanının, barın Harwich kent sınırının ötesinde olmasına rağmen, restoranın Bridgeport’ta kalışı olduğunu söylemişti. Önde, Puritan Meydanı‘nın tam kenarında DeSoto markalı bir otomobil park edilmişti. Rengi Bobby’nin daha önce hiç görmediği, hatta varlığından bile habersiz olduğu bir mordu. Renk o kadar parlaktı ki, bakınca insanın gözleri ağrıyordu. Bobby’nin yalnız gözlerini değil bütün başını ağrıtıyordu. Arabaları da sarı paltoları, sivri burunlu ayakkabıları ve saçlarını arkaya yatırmak için kullandıkları parfüm kokan yağlı madde gibi kaba ve bayağı olacak. Mor renkli araba krom süslemelerle doluydu. Çamurluklarının etekleri vardı. Motor kapağının üstündeki süs kocamandı; Reis DeSoto’nun başı puslu ışıkta sahte bir mücevher gibi ışıldıyordu. Lastikleri beyaz ve şişmandı. Arkada kamçı gibi bir anten vardı. Ucunda da bir rakun kuyruğu asılıydı.</p>

  <p class="calibre1">Bobby, “Alçak adamlar,” diye fısıldadı. Tartışmaya yer yoktu. Araba bir DeSoto’ydu, ama aynı zamanda hayatında gördüğü arabaların hiçbirine benzemiyordu, bir asteroid kadar yabancıydı. Tıkalı üç yol kavşağına yaklaşırlarken Bobby, koltuğun döşemesinin metalik bir yusufçuk yeşili olduğunu gördü; bu renk arabanın moruyla kontras oluşturuyordu. Direksiyon beyaz kürkle kaplıydı. “Tanrım, bu onlar!”</p>

  <p class="calibre1">Ted, “Onları aklından çıkarmalısın!” dedi. Bobby’yi omuzlarını kavradı (Önde Yankee’lerin maçı çın çın ötüyor, şoför arkadaki müşterisine dikkat bile etmiyordu. Buna da şükür.) ve onu bir kere daha şiddetle sarstıktan sonra salıverdi. “Onları aklından çıkarmalısın, anlaşıldı mı?”</p>

  <p class="calibre1">Bobby denileni yaptı. George Sanders, düşünceleriyle planlarını çocuklardan gizlemek için beyninde bir tuğla duvar bina etmişti. Bobby, Maury Wills’i daha önce bir kere kullanmıştı, ama bu kez beysbolün düşüncelerini kesebileceğine inanmıyordu. Bunu ne başarabilirdi ki?</p>

  <p class="calibre1">Bobby, Puritan Meydanı‘nın üç veya dört blok ilersinde Asher Empire’ın tentesinin kaldırımın üzerine taştığını görebiliyordu. Birden Sully-John’un Bolo yoyosunun pap-pap-papını duydu. S-J, “O süprüntüyse, ben çöpçü olmak isterim,” demişti.</p>

  <p class="calibre1">O gün görmüş oldukları poster Bobby’nin aklından çıkmıyordu. Sadece bir havluya bürünmüş, gülümseyen Brigitte Bardot. (Gazeteler onun için Fransızların seks kediciği diyorlardı.) Köşebaşı Cebi’ndeki takvimlerin birinde arabadan inen kadına, etekliği yukarı kaymış ve jartiyerleri ortaya çıkmış olana benziyordu biraz. Ama Brigitte Bardot daha güzeldi. Ve o gerçekti. Ama tabii ki Bobby Garfield ve akranlarına göre fazla yaşlıydı.</p>

  <p class="calibre1">Bin transistorlu radyodan Paul Anka’nın ‘Ben o kadar gencim, sen ise çok yaşlısın, böyle dediler bana sevgilim’ şarkısı duyuluyordu. Ama o hâlâ güzeldi. Bir seks ilahesiydi. Bobby arkasına dayanınca onu giderek daha net olarak görüyor, gözlerine, nöbetlerinden birini geçirdiği zaman Ted’de görülen o her şeyden uzaklaşma egemen oluyordu. Bobby duştan yeni çıkmış gibi nemli sarı saçlarını, havlunun içinde göğüslerinin kıvrımlarını, uzun bacaklarını, Yetişkinlere Mahsus, Sürücü Ehliyeti veya Kimlik Belgesi istenir yazısının yukarsındaki boyalı ayak tırnaklarını görebiliyordu. Bardot’nun sabununun kokusu -hafif çiçek kokusu- da burnuna doluyordu. Nuit en Paris’nin kokusunu duyuyordu. Bitişik odadaki radyoyu da duyuyordu. Şarkıyı söyleyen Savin Rock’daki Freddy Cannon’du.</p>

  <p class="calibre1">İçinde yolculuk ettikleri taksinin William Penn Grill’in önünde, bir yarayı andıran o DeSoto’nun yanında durduğunun başka bir dünyadaymış gibi belirli belirsiz bilincine vardı. Bobby arabayı adeta kafasının içinde duyabiliyordu; sesi çıksaydı, “Vur beni, ben fazla morum! Vur beni, ben fazla morum!” diye bağıracaktı. Ve bunun pek uzağında olmayan bir yerde onların varlığını seziyordu. Restoranda biftek yiyorlardı. ikisi de bifteklerini aynı şekilde az pişmiş yiyorlardı. Gitmeden önce telefon odasına bir kayıp evcil hayvan posteri veya elde basılmış bir SAHİBİNDEN SATILIK OTOMOBİL kartı bırakabilirlerdi, tabii ki başaşağı olarak. Sarı paltolu ve beyaz ayakkabılı adamlar içerdeydiler işte. Çiğe yakın sığır eti lokmalarının arasında martini içiyorlardı. Akıllarını bu yöne çevirirlerse…</p>

  <p class="calibre1">Duş kabininden dışarıya buhar sızıyordu. B.B. boyalı çıplak ayaklarının üstüne dikildi ve havlusunu açarak önce kısa bir süre kanatlara benzetti, sonra da yere kaydırdı. Bobby onun aslında hiç de Brigitte Bardot olmadığını gördü. Carol Gerber’di. “İnsanların, üstünde bir havlu dışında hiçbir şey yokken sana bakmalarına izin vermek için cesur olman gerekir” demişti ve işte şimdi o havluyu bile yere bırakmıştı. Bobby şimdi onu sekiz, on yıl sonraki haliyle görüyordu.</p>

  <p class="calibre1">Bobby ona bakıyor, başını çeviremeden çaresizce bakıyor, aşkın çaresizliğini yaşıyor, Carol’un sabunu ve parfüm kokuları arasında, radyosunun sesi (Freddy Cannon yerini The Platters’e bırakmıştı.) açıkken boyalı küçük ayak tırnaklarının manzarasının karşısında kendini kaybediyordu. Kalbi bu arada gümbür gümbür atıyor, çizgileri başka dünyaların içinde kayboluyordu. Bundan farklı dünyaların içinde…</p>

  <p class="calibre1">Taksi sürünür gibi ağır ağır ilerlemeye başladı. Restoranın yanına Park edilmiş (Bir yükleme noktasına park edilmişti, ama umurlarında mıydı?) dört kapılı mor ucube arkaya doğru kaymaya girişti. Taksi sarkarak durdu, bir tramvay klang-klang sesleri arasında Puritan Meydanı‘ndan geçerken şoför belli belirsiz küfrediyordu. DeSoto şimdi arkalarındaydı, krom süslemelerinden yayılan ışık yansımaları taksinin içinde düzensiz şekilde dans ediyordu. Bobby birdenbire dayanılma? kaşıntının göz yuvarlaklarının arkasına saldırdığını hissetti. Bunun hemen arkasından görüş alanına büklümlü kara iplikler yağmaya bası di. Bobby, Carol’u görüş açısında tutmayı başardı, ama şimdi ona sanki bir parazit alanının içinden bakıyordu.</p>

  <p class="calibre1">Bizi hissediyorlar… ya da bir şey hissediyorlar. Tanrım, bizi buradan kurtar. Yalvarırım, buradan kurtar bizi. Şoför trafiğin içinde bir boşluk yakalayarak arabayı hemen oraya sürdü. Bir an sonra Asher Caddesi’nde hatırı sayılır bir hızla yol alıyorlardı. Bobby’nin gözlerinin arkasındaki kaşıntı hissi hafiflemeye yüz tuttu. İç görüş alanındaki kara iplikler de silindi, Bobby o zaman çıplak kızın Carol olmadığını (en azından artık olmadığını), hatta Brigit Bardot bile olmadığını, sadece kendisinin hayal gücünün çırılçıplak soyduğu Köşebaşı Cebi’ndeki takvim kızı olduğunu gördü. Radyodaki müzik kaybolmuştu. Sabun ve parfüm kokuları da öyle. Kızdan eser yoktu. O sadece…</p>

  <p class="calibre1">Bobby, “O sadece tuğla duvara çizilmiş bir resim,” dedi. Doğrulup oturdu.</p>

  <p class="calibre1">Şoför, “Ne diyorsun, çocuk?” diye sordu ve radyoyu kapadı. Oyun sona ermişti. Mel Ailen sigara satıyordu. Bobby, “Hiç,” dedi.</p>

  <p class="calibre1">“Sanırım daldın, değil mi? Trafik ağır ilerliyor, sıcak bir gün… Arkadaşın hâlâ uyur görünüyor.”</p>

  <p class="calibre1">Ted, “Hayır uyumuyorum,” diyerek doğruldu. Gerindi, omurları çatırdayınca suratını ekşitti. “Ama sanırım biraz kestirdim.” Arka pencereden dışarıya bir göz attıysa da William Penn Grili artık görünürde değildi. “Yanılmıyorsam, Yankee’ler kazandı, öyle değil mi?”</p>

  <p class="calibre1">Şoför gülmeye başladı. “Yankee’ler oynarken nasıl olup da uyuduğunuza şaşıyorum.”</p>

  <p class="calibre1">Broad Sokağı‘na saptılar. Taksi iki dakika sonra 149 numaranın önünde durdu. Bobby farklı bir boya rengi ya da belki yeni eklenmiş bir bölüm görmeyi beklermiş gibi binaya baktı. Oradan on yıl uzak kalmış gibi bir his duyuyordu. Bir bakıma öyleydi de, Carol Gerber’i yetişkin olarak görmemiş miydi?</p>

  <p class="calibre1">Taksiden inerken Bobby, onunla evleneceğim, diye karar verdi. Tony Sokağı‘nda Bayan O’Hara’nın köpeği bunu ve insanların tüm kötülüklerini reddeder gibi havlıyordu: hav-hav, hav- hav-hav.</p>

  <p class="calibre1">Ted, elinde cüzdanıyla taksinin sürücü yanındaki penceresine doğru eğildi. Bunun içinden iki banknot aldı, bir an düşündükten sonda bir üçüncüyü ilk ikisine kattı. “Üstü kalsın.”</p>

  <p class="calibre1">Şoför, “Siz bir centilmensiniz,” dedi.</p>

  <p class="calibre1">Bobby, “O bir nişancıdır,” diye düzeltti. Taksi uzaklaşırken sırıtıyordu.</p>

  <p class="calibre1">Ted, “İçeri girelim. Dışarda olmak benim için güvenli değil,” dedi.</p>

  <p class="calibre1">Kapının dışındaki basamakları çıktılar, Bobby de cebindeki anahtarla kapıyı açtı. Gözlerinin arkasındaki o garip kaşıntıyı ve siyah iplikleri düşünüyordu. Özellikle iplikler korkunçtu, ona kör olmanın eşiğindeymiş gibi şeyler hissettirmişti. “Bizi gördüler mi, Ted? Her ne yapıyorlarsa bizi hissettiler mi?”</p>

  <p class="calibre1">“Hissettiklerini biliyorsun… Ama ne kadar yakında olduğumuzu bildiklerini sanmıyorum.” Garfield’lerin dairesine girdikleri zaman Ted güneş gözlüğünü çıkarıp gömleğinin cebine tıktı. “Ööf, burası çok sıcakmış!” “Niçin bizim yakında olduğumuzu bilmediklerini düşünüyorsunuz?”</p>

  <p class="calibre1">Ted bir pencereyi açmak üzereyken durdu ve omzunun üzerinden Bobby’ye baktı. “Bilmiş olsalardı, burada durduğumuz zaman mor araba hemen arkamızda olurdu.”</p>

  <p class="calibre1">Bobby de pencereleri açmaya başlarken, “O bir araba değildi,” dedi. Pencere açmanın fazla bir yararı olmadı. İçeri girerek perdeleri hafif hafif kabartan hava, neredeyse bütün gün dairenin içinde tutsak kalan hava kadar sıcaktı. Bobby devam etti. “Ne olduğunu bilmiyorum, ama sadece bir araba gibi gözüküyordu. Onlar hakkında hissettiklerim ise…” Bobby sıcağa rağmen ürperdi.</p>

  <p class="calibre1">Ted vantilatörünü alıp Liz’in biblolarının dizili olduğu rafın yanındaki pencereye yürüdü ve vantilatörü pencere pervazının üstüne oturttu. “Kendilerini kamufle ediyorlar, ama biz onları buna rağmen hissediyoruz,” dedi. “Ne olduklarını bilmeyen kimseler de onları çoğu kez hissederler. Kamuflajın altındakilerden bir şeyler dışarı sızıyor. Kamuflajın altındaki şey her neyse çirkin. Ne kadar çirkin olduğunu hiçbir zaman öğrenmemeni dilerim.”</p>

  <p class="calibre1">Bobby de aynı şeyi diliyordu. “Onlar nereden geliyorlar, Ted?” diye sordu.</p>

  <p class="calibre1">“Karanlık bir yerden.”</p>

  <p class="calibre1">Ted eğilip vantilatörün fişini prize soktu ve aygıtı çalıştırdı. Vantilatörün odanın içine üfürdüğü hava biraz daha serindi, ama Köşebaşı Cebi’ndeki ya da Criterion’daki kadar değil.</p>

  <p class="calibre1">“Orası başka bir dünyada mı? Örneğin, Güneşin Etrafındaki çember gibi bir yerde mi? Öyle, değil mi?”</p>

  <p class="calibre1">Ted hâlâ prizin yanında dizlerinin üstündeydi. Dua ediyormuş gibi bir izlenim uyandırıyordu. Bobby’nin gözüne, ölüm derecesinde bitkin görünmekteydi. Alçak adamlardan nasıl kaçabilirdi? Görünüşe bakılırsa, Spicer’in tuhafiye dükkânına kadar bile sendelemeden gidemezdi.</p>

  <p class="calibre1">“Evet,” dedi sonunda. “Onlar başka bir dünyadan geliyorlar. Başka bir yerden ve başka bir zamandan. Sana bütün söyleyebileceklerim bu. Daha fazlasını bilmek senin için güvenli değil.”</p>

  <p class="calibre1">Ama Bobby bir soru daha sormak zorundaydı. “Siz de o başka dünyaların birinden mi geldiniz?”</p>

  <p class="calibre1">Ted ona ciddi bir bakış fırlattı. “Teaneck’den geldim.”</p>

  <p class="calibre1">Bobby ona bir an bakakaldı. Sonra gülmeye başladı. Vantilatörün yanında yere diz çökmüş durumda olan Ted de ona katıldı.</p>

  <p class="calibre1">Gülmeyi en sonunda kesebildikleri zaman Ted, “Takside ne düşünüyordun, Bobby?” diye sordu. “Dert başladığı sırada nereye gittin?” Ted kısa bir duraklama kaydetti. “Ne gördün?”</p>

  <p class="calibre1">Bobby, ayak tırnakları pembeye boyanmış yirmi yaşındaki Carol’u, ayaklarının dibine düşmüş havlusuyla anadan doğma çıplak duran ve etrafında buharlar uçuşan Carol’u düşündü. Yalnız Yetişkinler, Sürücü Belgesi Olması Zorunlu. İstisna Kabul Edilmez.</p>

  <p class="calibre1">Çocuk, “Söyleyemem,” dedi sonunda. “Çünkü…”</p>

  <p class="calibre1">“Çünkü bazı şeyler kişiye özel, değil mi? Anlıyorum.” Ted ayağa kalktı. Bobby yardım etmek için yaşlı adama doğru bir adım atınca Ted elinin hareketiyle onu durdurdu. “Belki de bir süre çıkıp oynamak istersin,” dedi. “Daha sonra -saat altı sularında diyelim- güneş gözlüğümü takarım ve blokun ötesine yürüyüp Colony Restoranı‘nda biraz bir şey yeriz.”</p>

  <p class="calibre1">“Ama fasulye istemem.”</p>

  <p class="calibre1">Ted’in dudaklarının köşeleri gülümseme olarak nitelenebilecek bir şekilde kıvrıldı. “Kesinlikle fasulye yok, fasulye yasak. Saat onda arkadaşım Len’e telefon edip dövüşün nasıl sonuçlandığını sorarım. Ne dersin?”</p>

  <p class="calibre1">“Alçak adamlar… şimdi beni de bulmaya çalışacaklar mı?”</p>

  <p class="calibre1">Ted, “Öyle bir olasılık olduğunu düşünsem sana kapının dışına adım attırmam,” diye karşılık verdi. Şaşırmış görünüyordu. “Sağlığın yerinde. Sağlıklı kalmanı garantileyeceğim. Haydi, git artık. İstediğin kadar oyna. Benim yapılacak işlerim var. Yalnız saat altıda dönmüş ol ki senin yüzünden endişelenmeyeyim.”</p>

  <p class="calibre1">“Tamam.”</p>

  <p class="calibre1">Bobby odasına gitti ve Bridgeport’a yanında götürdüğü dört tane çeyrek doları Bisiklet Fonu kavanozuna iade etti. Odasında etrafına bakınarak her şeyi; kovboy yatak örtüsünü, duvarların birindeki annesinin fotoğrafını, bir başka duvardaki tahıl kutu kapaklarını biriktirerek elde ettiği maskeli Clayton Moore’un imzalı fotoğrafını, köşedeki (bir tanesinin atkısı kopuk) tekerlekli patenlerini, duvara dayalı yazı masasını yepyeni gözlerle gördü. Oda, gözüne daha ufak görünüyordu şimdi, gelinecek bir yerden çok, çıkılacak bir yer olmuştu sanki. Turuncu kütüphane kartının içine uzandığını hissediyor, içindeki acı bir ses de onu engellemeye çalışıyor, hayır, hayır, hayır, diye bağırıyordu.</p>
</body>
</html>
