<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h3 class="calibre7">IX. ÇİRKİN PERŞEMBE</h3>

  <p class="calibre1">Ted Brautigan hakkında kesin olarak söylenebilecek bir şey varsa o da bu adamın, yemek pişirmesini bildiğiydi. Bobby’nin önüne koyduğu kahvaltı; çırpılıp yağda pişirilmiş yumurta, tost, gevrek beykın, annesinin ona hazırladığı tüm kahvaltılardan (Liz’in spesiyalitesi, ikisinin de Jemima Teyze’nin şurubuyla boğdukları lezzetsiz, dev gözlemelerdi.) daha lezzetli, Colony Restoranı‘nda ya da Harwich’de önünüze getirilecek herhangi bir şey kadar iyiydi. Ne var ki bugün sorun Bobby’nin hiçbir şey yemek istememesiydi. Gördüğü kâbusun ayrıntılarını hatırlayamıyor, ama bir karabasan olduğunu ve bir yerinde ağlamış olması gerektiğini biliyordu, uyandığı zaman yastığı yaştı. Ancak, bu sabah kendini donuk ve kederli hissetmesinin tek nedeni düş değildi; düşler ne de olsa gerçek değillerdi. Ama Ted’in gidişi gerçek olacaktı. Üstelik sonsuza dek.</p>

  <p class="calibre1">Ted kendi yumurta ve beykın tabağıyla karşısına oturunca Bobby, “Doğrudan Köşebaşı Cebi’nden mi yola çıkacaksınız?” diye sordu. “Öyle, değil mi?”</p>

  <p class="calibre1">“Evet, öylesi en güvenlisi olur.” Ted yemeye başladı, ama yavaş ve görünürde zevk almadan. Demek o da kendini kötü hissediyordu. Bobby buna sevindi. Yaşlı adam, “Annene lllinois’daki erkek kardeşimin hasta olduğunu söyleyeceğim,” dedi. “Daha fazlasını bilmesi gerekmez.”</p>

  <p class="calibre1">“Büyük Gri Köpek’le mi gideceksiniz?”</p>

  <p class="calibre1">Ted hafifçe gülümsedi. “Herhalde trenle giderim. Unutma zengin bir adamım.”</p>

  <p class="calibre1">“Hangi trenle?”</p>

  <p class="calibre1">“Ayrıntıları bilmemen daha iyi olur, Bobby. İnsan, bilmediği bir şeyi söyleyemez ya da söylemeye zorlanamaz.”</p>

  <p class="calibre1">Bobby bunun üzerinde kısaca düşündükten sonra, “Kart yollamayı unutmayacaksınız, değil mi?” diye sordu. Ted bir parça beykin alıp sonra onu yine tabağının içine bırakı “Dolu dolu kart yollayacağım. Söz. Artık bu konuyu bırakalım, olmaz mı?”</p>

  <p class="calibre1">“Peki, başka neden söz edeceğiz?”</p>

  <p class="calibre1">Ted bunu şöyle bir düşündü, sonra gülümsedi. Gülümseyişi tatlı ve dürüsttü. Gülümsediği zaman, çocuk onun yirmi yaşlarında güçlü bir erkek olduğu zamanki halini gözlerinin önünde canlandırabiliyordu.</p>

  <p class="calibre1">Ted, “Tabii ki kitaplardan,” dedi. “Kitaplardan söz edeceğiz.”</p>

  <p class="calibre1">O gün sıcak ve boğucu olacağa benziyordu, bu daha sabahın dokuzunda belli olmuştu. Bobby bulaşıklara yardım etti, tabakları kurulayıp kaldırdı. Sonra oturma odasında oturdular. Ted’in vantilatörü ağırlaşmış havayı değiştirmek için elinden geleni yapıyordu. Ve kitaplardan konuştular… Daha doğrusu Ted kitaplardan konuştu. Bu sabah dikkatini dağıtan bir Albini-Haywood maçı olmadığından Bobby dikkatle dinliyordu. Ted’in bütün söylediklerini anlamıyordu; ama kitapların kendi dünyalarını yarattıklarını, Harwich Halk Kütüphanesi’nin ise dünya olmadığını kavrayacak kadar bir şeyler anlıyordu. Kütüphane sadece dünyaya açılan kapıydı.</p>

  <p class="calibre1">Ted, William Golding’le fantezilerinden başladı, sonra H.G. Wells’in Zaman Makinesi’ne geçti ve Morlock’larla Golding’in adasındaki Eloi’larla, Jack ve Ralph arasındaki bir bağın varlığını ima etti. “Edebiyatın biricik mazeretleri” diye isimlendirdiği ve masumiyetle deneyimi, iyiyi ve kötüyü irdelemek olduğunu söylediği şey hakkında konuştu. Hazırlıksız olarak yaptığı bu konuşmanın sonunda Ted, bu konunun hepsini de ele alan Şeytan Kovucu adındaki bir romandan bahsettikten hemen sonra durdu. Düşüncelerini netleştirmek için başını salladı ve sordu;</p>

  <p class="calibre1">“Ters giden bir şey mi var?” Bobby şalgam suyundan bir yudum Ondan hâlâ pek hoşlanmıyordu, ama buzdolabındaki biricik alkolsüz içecekti ve ayrıca soğuktu.</p>

  <p class="calibre1">“Ne mi düşünüyorum?” Ted aniden başı ağrımış gibi alnını ovuştu “Bunun henüz yazılmamış olduğunu.”</p>

  <p class="calibre1">“Ne demek istiyorsunuz?”</p>

  <p class="calibre1">“Hiç. Zırvalıyorum. Niçin çıkıp dolaşmıyorsun? Şöyle bacaklarını çalıştır biraz. Ben uzanmak istiyorum. Dün gece pek iyi uyuyamadım da.”</p>

  <p class="calibre1">“Pekâlâ.” Bobby, biraz temiz havanın, sıcak temiz hava da olsa kendisine iyi geleceğini düşündü. Ayrıca Ted’in konuşmasını dinlemek her ne kadar ilginç olsa da, evin duvarlarının onu boğmaya başladığını hissediyordu. Bobby asıl nedenin Ted’in gideceğini bilmek olduğunu tahmin etti. Evet, her şeyin nedeni buydu: Ted’in gideceğini bilmek.</p>

  <p class="calibre1">Beysbol eldivenini almak için odasına giderken Köşebaşı Cebi’nden aldığı anahtar halkası bir an aklından geçti, ilişkilerinin artık sürekli bir flört olduğunu bilmesi için onu Carol’a verecekti. Sonra Harry Doolin, Richie O’Meara ve Willie Shearman’ı hatırladı. Onlar oralarda bir yerdeydiler, eğer yalnız başına yakalarlarsa Bobby’yi eşek sudan gelinceye kadar döverlerdi. Çocuk iki üç gündür ilk kez Sully’yi özlemeye başladı. Sully de onun gibi küçük bir çocuktu, ama sertti. Doolin ve arkadaşları Bobby’yi döverlerse Sully-John onlardan bunun acısını çıkarırdı. Ama ne çare ki S-J kamptaydı.</p>

  <p class="calibre1">Bobby evde kalmayı aklından bile geçirmedi -bütün yazı Willie Shearman gibilerden saklanarak geçiremezdi ya- öylesi delilik olurdu, ama dışarı çıkarken dikkatli davranması, onlara karşı tetikte olması gerektiğini kendi kendine hatırlattı. Onların geldiğini gördüğü sürece bir sorun olmazdı.</p>

  <p class="calibre1">Bobby, St. Gabe’li çocukları düşünerek 149 numaradan çıktı. İlerdeki bir günün anısı olacak anahtar halkası tamamen aklından çıkmıştı. Anahtar halkası banyodaki rafta, diş fırçalarını koyduğu harcayanında, onu bir gece önce bıraktığı yerdeydi.</p>

  <p class="calibre1">Bobby, Harwich’i boydan boya katetti - Broad Sokağı‘ndan Commonwealth Parkı‘na kadar gitti (C sahasında bugün St. Gabe çocukları yoktu; American Legion takımı kavurucu güneşin altında sopayla vuruş ve topu havada yakalama alıştırmaları yapıyordu.), parktan kent meydanına, kent meydanından tren istasyonuna yürüdü. Demiryolu üst geçidinin altındaki küçük gazete satış kulübesinde durup karton kapaklı kitaplara bakarken (Satış noktasını yöneten Bay Burton malları fazla ellememeniz koşuluyla bir süre kitapları incelemenize izin veriyordu.), kentte düdükler ötmeye başlayarak ikisini de ürküttü.</p>

  <p class="calibre1">Bay Burton, “Tanrım, bu da ne?” diye öfkeyle sordu. Çiklet paketlerini yere saçmıştı, şimdi de eğilmiş, onları topluyordu. “Saat daha on biri çeyrek geçiyor!” diye söylendi.</p>

  <p class="calibre1">Bobby, “Saat sahiden de erken,” deyip az sonra gazete satış kulübesinden çıktı. Kitapları gözden geçirmek onun için çekiciliğini kaybetmişti. River Caddesi’ne yürüdü. Bir günlük ekmeklerden yarım somun almak (iki cent) ve Georgie Sullivan’a S-J’nin nasıl olduğunu sormak için Tip-Top Fırını‘na uğradı.</p>

  <p class="calibre1">S-J’nin en büyük ağabeyi, “S-J iyi,” dedi. “Salı günü ondan bir kart aldık. Aileyi özlediğini ve eve dönmek istediğini yazmış. Çarşamba günü yolladığı kartta ise dalmayı öğrendiğini yazıyordu. Bu sabahki kartta ise hayatının en eğlenceli günlerini geçirdiğini, sonsuza dek kampta kalmak istediğini söylüyordu.” S-J’nin ağabeyi güldü. Geniş omuzları güçlü kolları olan yirmi yaşlarında iriyarı bir İrlandalı delikanlıydı. “S-J sonsuza dek kampta kalmak isteyebilir, ama eğer kalırsa annem özleminden aklım oynatır. Bu ekmeğin bir parçasıyla ördekleri mi besleyeceksin?”</p>

  <p class="calibre1">“Evet. Her zamanki gibi.”</p>

  <p class="calibre1">“Sakın parmaklarını ısırmalarına izin verme. Bu lanet nehir ördekleri hastalık taşırlar. Onlar…”</p>

  <p class="calibre1">Kent meydanında belediye binasının saati daha on beş dakika olmasına rağmen öğleyi çalmaya başlamıştı. Georgie, “Bugün ne oluyor?” diye sordu. “önce düdükler vaktinden önce çaldı, şimdi de kentin saati şaşırdı.” Bobby, “Belki de sıcaktandır,” dedi. İrlandalı, Bobby’ye şüpheyle baktı.” Evet… bu da geçerli bir açıklama sayılır.”</p>

  <p class="calibre1">Bobby dışarı çıkarken, evet, diye düşündü. Ve pek çoğundan daha güvenli.</p>

  <p class="calibre1">Bobby River Caddesi’nde yokuş aşağı inmeye koyuldu. Bir yandan yürürken bir yandan da ekmek lokmalarını ağzına atıp çiğniyordu. Housatonic Nehri’nin kıyısında bir bank bulduğunda yarım somunun büyük bir kısmı kendi midesini boylamıştı. Ördekler sazların arasından badi badi yürüyüşleriyle çıktılar, Bobby de kalan ekmeği ufalayıp onlara atmaya başladı. Ördeklerin büyük bir açgözlülükle lokmaları kapmaya çalışmaları, sonra da kaptıkları lokmaları yutmak için başlarını arkaya atmaları onu her zamanki gibi eğlendiriyordu.</p>

  <p class="calibre1">Bir süre sonra uykusu geldi. Nehrin yüzeyindeki ağa benzer ışık yansımalarına bakınca, uyuşukluğu daha da arttı. Bir gece önce yeterince uyumuştu, ama bu uyku onu dinlendirmemişti. Şimdi avuçları ekmek ufaklarıyla dolu olduğu halde dalmakta gecikmedi. Ördekler otların üstüne saçılmış ekmek ufaklarını tükettikten sonra vak-vaklayarak ona yaklaştılar. Kent meydanındaki saat on ikiyi yirmi geçe ikiyi çalarak kent merkezindeki insanların başlarını sallayıp birbirlerine ne olup bittiğini sormalarına neden oluyordu. Bobby’nin uykusu giderek derinleşti, böylece üstüne bir gölge düşünce bunu ne gördü, ne de hissetti.</p>

  <p class="calibre1">“Baksana çocuk.”</p>

  <p class="calibre1">Ses hafif, fakat gergindi. Bobby zıplayarak doğruldu. Bu arada avuçları açılarak kalan ekmek ufaklarını yerlere saçmıştı. Yılanlar yine karnının içinde dolaşmaya başlamışlardı. Sesin sahibi Willie Shearman veya Richie O’Meara ya da Harry Doolin değildi -çocuk uykusundan sıyrılırken bile bunun farkındaydı- ama Bobby neredeyse onlardan biri olmasını yeğleyecekti. Hatta üçü birden gelse bile daha iyi olacaktı. Dayak yemek başınıza gelebilecek en kötü şey değildi. Hayır değildi. Ne halt etmeye uykuya dalmıştı sanki?</p>

  <p class="calibre1">“Çocuk.”</p>

  <p class="calibre1">Ördekler, beklenmedik ziyafet için dalaşarak Bobby’nin ayaklarının üstüne çıkıyorlardı. Kanatları çocuğun ayak bilekleriyle baldırlar çarpıyordu, ama bu duygu Bobby için uzakta, hem de çok uzaktaydı. İlersindeki otların üstünde bir adamın başının gölgesini görebiliyordu. ‘ Adam arkasında duruyordu.</p>

  <p class="calibre1">“Çocuk.”</p>

  <p class="calibre1">Bobby ağır ağır döndü. Adamın paltosunun rengi sarı olacak, üstünde bir göz, dik dik bakan kırmızı bir göz bulunacaktı.</p>

  <p class="calibre1">Ne var ki orada duran adamın üstünde açık kahverengi yazlık bir kıyafet vardı. Ceketin önü, kocaman bir göbek olma yolundaki karın tarafından gerilmişti. Bobby adamın onlardan biri olmadığını hemen anladı. Gözlerinin arkasında kaşıntı, görüş alanında kara iplikler yoktu Sorun adamın, insan görünümünde bir yaratık değil de bir insan olmasıydı.</p>

  <p class="calibre1">Bobby sıkıntılı bir sesle, “Ne var?” diye sordu. Oturduğu yerde uykuya dalmasına, adeta kendinden geçmiş olmasına inanamıyordu. “Ne istiyorsunuz?”</p>

  <p class="calibre1">Kahverengi kostümlü adam, “Önündekini ağzıma almana izin verirsen sana iki dolar veririm,” dedi. Ceketinin cebine elini atarak cüzdanını çıkardı. “Şuradaki ağacın arkasına geçebiliriz. O zaman kimse bizi görmez. Göreceksin, hoşuna gidecek.”</p>

  <p class="calibre1">“Yok, hayır, ben… “</p>

  <p class="calibre1">“Hoşlanacaksın, bütün oğlanlarım hoşlanırlar.” Adam böyle diyerek Bobby’yi yakalamak ister gibi elini uzattı. Bobby birden Ted’in omuzlarını kavrayışını, Ted’in ellerini ensesinde kenetlemesini, Ted’in onu kendisine çekmesini ve hemen hemen öpüşecekmiş gibi birbirlerine yaklaşmalarını düşündü. Bunun gibi değildi… ama bir bakıma öyleydi. Her nasılsa öyleydi.</p>

  <p class="calibre1">Çocuk, ne yapacağını düşünmeden eğilip ördeklerden birini yakaladı. Hayvanın şaşkın vak-vakları, gagalamaları ve kanat çırpıntıları arasında ördeği kaldırdı, boncuk gibi kara bir gözü görmesiyle birlikte onu kahverengi kıyafetli adamın üstüne fırlattı. Adam bir çığlık atarak yüzünü korumak için ellerini kaldırdı. Bu arada cüzdanını da düşürdü-Bobby hemen koşarak oradan uzaklaştı.</p>

  <p class="calibre1">Meydandan geçip evin yolunu tutturmuştu ki, şekerci dükkânının önündeki elektrik direğinin üstünde bir poster gördü. O tarafa yürüdü ve yazıları dehşet içinde okudu. Bir gece önceki düşünü anımsayamıyordu, ama içinde böyle bir şey vardı. Buna emindi.</p>

  <p class="calibre1">BRAUTIGAN’I GÖRDÜNÜZ MÜ!</p>

  <p class="calibre1">O, SOYU BELİRSİZ YAŞLI BİR KÖPEKTİR, ama BİZ ONU SEVİYORUZ!</p>

  <p class="calibre1">BRAUTIGAN’IN BEYAZ KÜRKÜ ve MAVİ GÖZLERİ VARDIR!</p>

  <p class="calibre1">O, DOST CANLISIDIR!</p>

  <p class="calibre1">ELİNİZDEN YEMEK ARTIKLARI YİYECEKTİR! YÜKLÜ BİR ÖDÜL ödeyeceğiz (şşşş)</p>

  <p class="calibre1">BRAUTIGAN’I GÖRDÜYSENİZ HOusitonic 5-8337’i ARAYIN!</p>

  <p class="calibre1">(VEYA)</p>

  <p class="calibre1">BRAUTIGAN’I Highgate Caddesi 745’e GETİRİN!</p>

  <p class="calibre1">SAGAMORE AİLESİ‘nin evidir!</p>

  <p class="calibre1">Bobby bu iyi bir gün değil, diye düşünerek elini uzattı ve posteri elektrik direğinden kopardı. Daha ötede, Harwich Sineması‘nın kapısındaki bir ampulden mavi bir uçurtma kuyruğunun sarktığını gördü. Bu hiç de iyi bir gün değil. Asla evden çıkmamalıydım. Hatta ve hatta yatağımda kalmalıydım. Galli Corgi Phil’le ilgili posterdeki gibi HOusitonic 5-8337… şu farkla ki Harwich’de eğer bir HOusitonic telefon santralı varsa, Bobby bunu hiç duymamıştı. Numaralardan bazıları Harwich santralına bağlıydı. Başkaları COmmonwealth’e aitti. Ama HOusitonic, hayır. Ne burada vardı, ne de Bridgeport’ta.</p>

  <p class="calibre1">Bobby posteri buruşturup köşedeki KENTİMİZİ TEMİZ VE YEŞİL TUTALIM sepetine attı. Ardından sokağın karşı tarafında tıpkı onun gibi bir tane daha buldu. İleri köşedeki posta kutusuna yapıştırılmış bir üçüncüsünü gördü. Bunları da yapıştırıldıkları yerden söktü. Alçak adamlar ya etraflarını sarmıştı ya da çaresizlik içindeydiler. Her ikisi de olabilirdi. Ted bugün hiç evden çıkamazdı, Bobby’nin bunu ona söyledi gerekiyordu. Her an kaçmaya hazır olmalıydı. Bunu da ona söyleyecekti.</p>

  <p class="calibre1">Bobby yolu kısaltmak için parka saptı. Eve bir an önce dönebilmek için neredeyse koşuyordu. Bu arada, beysbol sahalarının yanından geçtiği sırada solundan gelen küçük feryadı neredeyse duymuyordu. “Bobby…” Çocuk durdu ve bir gün önce ağlamaya başladığı sırada Carol’un kendisini götürdüğü koruluğa baktı. Solumayla karışık çığlık tekrar duyulunca da sesin sahibinin o olduğunu anladı.</p>

  <p class="calibre1">“Bobby, ne olur yardım et…”</p>

  <p class="calibre1">Çocuk asfalt patikadan hemen ağaçların arasına daldı. Orada gördüğü manzara beysbol eldivenini yere düşürmesine neden oldu O eldiven bir Alvin Dark modeliydi, sonradan onu bulamayacaktı. Arkasından gelen biri onu yürütmüş olmalıydı. Sorun değildi. Günün ilerleyen saatlerinde beysbol eldiveni onun için dert olmaktan çıkacaktı.</p>

  <p class="calibre1">Carol onu avuttuğu aynı karaağacın altında oturuyordu. Dizlerini tâ göğüslerine kadar çekmişti. Yüzü kül rengini almıştı. Gözlerinin etrafındaki kara halkalar yüzüne bir rakun havası vermişti. Burun deliklerinin birinden kan süzülüyordu. Sol kolunu diyaframının üstüne bastırmış, gömleğini bir iki yıl sonra meme olacak yumrucukların üstüne sıkı sıkı çekmişti. O kolun dirseğini sağ eliyle sıkı sıkı tutuyordu.</p>

  <p class="calibre1">Şortunun üstüne insanın başından geçiriverdiği uzun kollu bol bir bluz giymişti. Bobby sonradan olanların suçunu kızın aptal gömleğine yükleyecekti. Onu güneş yanığından korunmak için giymiş olmalıydı; böylesine sıcak bir günde uzun kollarla gezmenin nedeni ancak bu olabilirdi. Gömleği kendisi mi seçmişti, yoksa Bayan Gerber mi onu kızına zorla giydirmişti? Önemi var mıydı bunun? Evet, düşünmeye zaman bulunca Bobby düşünüp, evet diye karar verecekti. Önemi vardı, tabii ki büyük önemi vardı. Ama uzun kollu bluz şimdilik konu dışıydı. O ilk an, Bobby’nin tek dikkatini çeken Carol’un sol üst kolu oldu. Görünüşe bakılırsa, bir değil, iki omzu vardı.</p>

  <p class="calibre1">Kız, şaşkınlık yansıtan parlak gözlerini arkadaşına çevirerek, “Bobby, canımı yaktılar,” dedi.</p>

  <p class="calibre1">Kız şoktaydı. Aslında Bobby de şoktaydı ve içgüdülerine uyarak koşuyordu. Kızı kaldırmaya yeltenince Carol acıyla haykırdı. Tanrım. ne biçim sesti bu.</p>

  <p class="calibre1">Çocuk onu tekrar oturtarak, “Koşup yardım getireceğim,” dedi. “Sen kımıldamamaya çalış.”</p>

  <p class="calibre1">Ne var ki Carol başını sallıyordu, kolunu sarsmamak için dikkatlice sallıyordu başını. Mavi gözleri duyduğu acı ve dehşetten adeta siyaha dönmüştü. “Hayır, Bobby, hayır,” diyerek inledi. “Beni sakın burada bırakma. Geri gelirlerse? Geri gelip daha fazla canımı yakarlarsa?” O uzun ve sıcak perşembe gününde olanların bir bölümü geçirdiği şokun etkisiyle Bobby’nin belleğinden silinecekti. Ama şu kadarı her zaman netliğini koruyacaktı: Carol’un başını kaldırıp ona bakışı ve Geri gelip daha fazla canımı yakarlarsa? deyişi.</p>

  <p class="calibre1">“İyi ama… Carol…”</p>

  <p class="calibre1">“Yürüyebilirim. Bana yardım edersen yürüyebilirim.”</p>

  <p class="calibre1">Bobby denemek için kolunu kızın beline doladı. Carol’un tekrar haykırmamasını diliyordu. Bu çok kötü olmuştu.</p>

  <p class="calibre1">Carol ağacın gövdesini sırtına destek ederek ağır ağır ayağa kalktı. Kalktığı sırada sol kolu biraz kıpırdamıştı. O acayip çift omuz kıtırdayıp kasıldı. Kızcağız inlediyse de bağırmadı. Buna da şükür.</p>

  <p class="calibre1">Bobby, “Dursan daha iyi olacak,” dedi.</p>

  <p class="calibre1">“Hayır, buradan çıkmak istiyorum. Bana yardım et. Tanrım, ne kadar canım yanıyor.”</p>

  <p class="calibre1">Tamamen ayağa kalktığında durum biraz düzelmiş görünüyordu. Evlenmenin eşiğindeki bir çiftin ciddiyetiyle ağır ağır koruluktan çıktılar. Ağaçların gölgesinden çıkınca gün öncekinden de sıcak ve insanın gözlerini kamaştıracak kadar parlak gözüktü. Bobby etrafına bakındıysa da kimseyi göremedi. Parkın daha derinlerinde bir yerde küçük bir çocuk grubu (herhalde Sterling House’daki Sparrows veya Robins) bir şarkı söylüyordu, ama beysbol sahalarının etrafında kimseler yoktu; ne çocuklar, ne de bebek arabaları süren anneler görünürdeydi. Keyfi yerinde olduğu zaman size dondurma veya bir torba Amerikan fıstığı satın alan mahallenin polisi Raymer bile ortalıkta yoktu- Herkes sıcaktan kaçarak evine sığınmıştı.</p>

  <p class="calibre1">Bobby’nin kolu Carol’un beline dolanmış halde ağır ağır yürüyerek Commonwealth’le Broad Sokağı‘nın köşesine çıkan patikayı izlediler. Broad Sokağı Tepesi de park kadar ıssızdı; kaldırım bir sobanın yukarsındaki hava gibi dalgalanıyordu. Görünürde ne bir yaya vardı ne de hareket halinde bir otomobil.</p>

  <p class="calibre1">Kaldırıma çıktılar. Bobby tam ona karşıya geçip geçemeyeceğini soracaktı ki, Carol fısıltıyı andıran tiz bir sesle, “Ah Bobby, galiba bayılıyorum,” dedi.</p>

  <p class="calibre1">Çocuk panik halinde bakınca, kızın gözlerinin kaydığını ve beyazlarının meydana çıktığını gördü. Carol kesilmiş bir ağaç gibi iki yana sallanıyordu. Bobby düşünmeden eğildi ve tam Carol’un dizleri çözülürken onu baldırlarıyla dizlerinin altından yakaladı. Kızın sağında durduğundan sol koluna daha fazla acı vermeden bunu yapabilmişti. Carol da baygın haliyle bile sağ eliyle sol dirseğini tutuyor, kolunun kıpırdamamasını sağlıyordu. Carol Gerber, Bobby ile aynı boyda, hatta belki ondan biraz daha uzundu. Kilosu da arkadaşınınkine yakındı. Bobby’nin normalde Carol’u kollarında taşırken Broad Sokağı‘nda sendeleyerek yürümeyi bile başaramaması gerekirdi. Ama şok durumundaki insanlar şaşılacak kuvvet patlaması gösterebilirler. Bobby de o kızgın haziran güneşinin altında Carol’u sendeleyerek taşımıyor, iyiden iyiye koşuyordu. Kimse onu durdurmadı, kimse ona küçük kızın nesi olduğunu sormadı, kimse ona yardım önermedi. Çocuk Asher Caddesi’nden otomobillerin geçtiğini duyuyordu, ama dünyanın bu köşesi herkesin aynı anda uykuya daldığı Midwich’e benzemişti.</p>

  <p class="calibre1">Carol’u annesine götürmek aklının köşesinden bile geçmedi. Gerber’lerin evi yokuşun daha yukarsındaydı, ama asıl neden bu değildi. Bobby’nin tek düşünebildiği Ted’di. Carol’u Ted’e götürmek zorundaydı. Ted ne yapılması gerektiğini bilirdi.</p>

  <p class="calibre1">Dairesinin sokak kapısına çıkan basamakları tırmanırken doğaüstü gücü tükenmeye yüz tuttu. Sendeledi, Carol’un acayip çift omzu da bu arada trabzana çarptı. Kız Bobby’nin kollarının arasında kasıldı ve bir çığlık attı. Yarı kapalı gözleri de ardına kadar açılmıştı.</p>

  <p class="calibre1">Çocuk kendi sesine benzetemediği soluk soluğa bir fısıltıyla, “Neredeyse geldik,” dedi. “Seni çarptığım için üzgünüm, ama geldik sayılır.”</p>

  <p class="calibre1">Kapı açıldı ve Ted dışarı çıktı. Gri takım elbisesinin pantolonunu ve atkılı atlet fanilasını giymişti. Pantolon askıları dizleri hizasında sallanıyordu. Şaşkın ve ilgili gözüküyorsa da korkmuşa benzemiyordu.</p>

  <p class="calibre1">Bobby sonuncu basamağı çıkmayı başardı, ama hemen sonra arkaya doğru yaylandı. Korkunç bir an boyunca aşağıya devrileceğini, de başının beton kaldırıma çarparak kırılacağını düşündü. Ted onu yakalayıp düşmesini önledi.“Onu bana ver.”</p>

  <p class="calibre1">Bobby, “Önce onun öbür yanına geçin,” diye soludu. Kolları gitar telleri gibi titriyor, omuzları da cayır cayır yanıyordu. “Orası yaralı yanı.” Ted gelip Bobby’nin yanında durdu. Carol onlara bakıyor, sarı saçları Bobby’nin bileğinin üstüne dökülüyordu. Ted’e, “Canımı yaktılar» diye fısıldadı. “Willie’den… onları durdurmasını istedim, ama yapmadı.”</p>

  <p class="calibre1">Ted, “Konuşma,” dedi. “İyileşeceksin.”</p>

  <p class="calibre1">Carol’u Bobby’nin kollarının arasından elinden geldiğince hırpalamadan aldı, ama bu arada sol kolunu hafifçe sarsmanın önüne geçemediler. Çift omuz beyaz gömleğin altında kıpırdadı. Carol önce inledi, sonra da ağlamaya başladı. Sağ burun deliğinden yeniden taze kan damladı. Teninin üstünde parlak kırmızı bir damla… Geceki düşü Bobby’nin bir an gözlerinin önünde canlandı: göz. Kırmızı göz.</p>

  <p class="calibre1">“Benim için kapıyı tut, Bobby.”</p>

  <p class="calibre1">Bobby kapıyı sonuna kadar açarak öylece tuttu. Ted, Carol’u holden geçirerek Garfield’lerin dairesine soktu. Liz Garfield o sırada New York, New Haven &amp; Hartford Demiryolu’nun Harwich istasyonundan çarşı caddesine inen demir basamaklarındaydı. Kronik bir hastanın duraklayan adımlarıyla ilerliyordu. Her elinde bir bavul vardı. Gazete satış kulübesinin sahibi Bay Burton o sırada kapısında durmuş, sigarasını tüttürüyordu. Liz’in merdivenin altına ulaşmasını, küçük şapkasının vualetini kaldırmasını ve bir mendili yüzüne bastırmasını seyretti. Mendilin tenine her dokunuşunda irkiliyordu. Çok makyaj yapmıştı, ama makyajın fazla bir yararı olmamıştı. Makyaj sadece başına gelenlere dikkati çekiyordu. Vualet, yüzünün sadece üst yarısını örtmesine rağmen daha etkiliydi; Liz bu yüzden onu indirdi. Bekleyen üç taksinin ilkine yaklaştı, şoför de bavullarını yerleştirmesine yardım etmek için arabasından indi.</p>

  <p class="calibre1">Burton, kadını kimin patakladığını merak etti. Bu her kimse şu anda kalın sopalı polisler tarafından kafasına masaj yapılmasını diledi.</p>

  <p class="calibre1">Bir kadına bunu yapabilen bir adam cezayı hak etmiş sayılırdı. Bir kadına bunu yapabilmiş bir erkeğin serbest dolaşmaya hakkı yoktu. Burton böyle düşünüyordu.</p>

  <p class="calibre1">Bobby, Ted’in Carol’u kanepeye yatıracağını sanmıştı, ama bunu yapmadı. Oturma odasında dik arkalıklı bir iskemle vardı. Ted kızı kucağına alarak buraya oturdu. Carol’u, Grant’s mağazasındaki Noel Baba’nın tahtında oturduğu zaman ona gelen küçük çocukları tuttuğu biçimde tutuyordu.</p>

  <p class="calibre1">“Başka neren acıyor? Yani omzundan başka?”</p>

  <p class="calibre1">“Mideme vurdular. Yanıma da.”</p>

  <p class="calibre1">Ted kızın gömleğinin o yanını yavaşça yukarı sıyırdı. Carol’un göğüs kafesini köşegen olarak kat eden bereyi görünce, Bobby’nin dudaklarının arasından ıslığa benzer bir ses çıktı. Beysbol sopasının şeklini görür görmez tanımıştı. Bunun kimin beysbol sopası olduğunu da biliyordu: kendini Robin Hood sanan Harry Doolin adındaki sivilceli budalanın. O, Richie O’Meara ve Willie Shearman parkta kızı yalnız yakalamışlar, Richie ile Willie onu tutarken Harry de beysbol sopasıyla meydan dayağına çekmişti. Bu arada üçü de gülüyorlar, ona Gerber Bebeği diyorlardı. Dayak faslı belki şaka yollu başlamış, ama sonra kontrolden çıkmıştı. Sineklerin Tanrısı‘nda olanlarla bunun arasında bir benzerlik yok muydu? Birazcık kontrolden çıkma durumu muydu bu? Ted, Carol’un beline dokundu. Boğum boğum parmakları açılarak yavaş yavaş yanından yukarı kaydılar. Ted bu hareketi, dokunmaktan çok dinliyormuş gibi başını havaya dikerek yapıyordu. Belki gerçekten de dinliyordu. Ted bereye ulaşınca Carol’un soluğu kesildi.</p>

  <p class="calibre1">Ted, “Canın mı yandı?” diye sordu.</p>

  <p class="calibre1">“Biraz. Ama omzum kadar değil. Kolumu kırmışlar, değil mi?”</p>

  <p class="calibre1">Ted, “Hayır, sanmıyorum,” diye karşılık verdi.</p>

  <p class="calibre1">“Çatırdadığını duydum. Onlar da duydular. Bu yüzden kaçtılar.”</p>

  <p class="calibre1">“Evet, duyduğuna eminim. Bundan şüphem yok.”</p>

  <p class="calibre1">Carol’un yanaklarına gözyaşları süzülüyordu. Yüzü de hâlâ kül rengindeydi. Ama şimdi daha sakin görünüyordu. Ted kızın gömleğini koltukaltlarına kadar sıyırdı ve bereye baktı. Bobby bu bereye neyin sebep olduğunu benim kadar o da biliyor, diye düşündü.</p>

  <p class="calibre1">“Kaç kişiydiler, Carol?”</p>

  <p class="calibre1">Bobby, üç diye düşündü.</p>

  <p class="calibre1">“Ü-üüç.”</p>

  <p class="calibre1">“Üç erkek çocuk mu?”</p>

  <p class="calibre1">Carol başının hareketiyle doğruladı.</p>

  <p class="calibre1">“Küçük bir kıza karşı üç erkek çocuk. Senden korkmuş olmalılar. Belki de senin bir aslan olduğunu düşünmüşlerdir. Sen bir aslan mısın, Carol?”</p>

  <p class="calibre1">Carol, “Keşke olsaydım,” dedi. Gülümsemeye çalıştı. “Keşke kükreyip onları kaçırabilseydim. Canımı yaktılar.” “Orasını biliyorum.” Ted elini aşağı kaydırdı ve göğüs kafesinde beysbol sopasının yol açtığı bereyi avuçladı. “Nefes al.”</p>

  <p class="calibre1">Bere Ted’in elinin altında şişti. Bobby berenin mor şeklini Ted’in nikotin lekeleri içindeki parmaklarının arasında görebiliyordu. Adam Carol’a, “Acıyor mu?” diye sordu.</p>

  <p class="calibre1">Carol hayır gibilerden başını salladı.</p>

  <p class="calibre1">“Nefes aldığın zaman da mı acımıyor?”</p>

  <p class="calibre1">“Hayır.”</p>

  <p class="calibre1">“Kaburgaların elime dayandığı zaman da mı acımıyor?”</p>

  <p class="calibre1">“Hayır. Yalnız hassas. Asıl acıyan…” Carol, çift omzunun korkunç şekline göz attı, sonra başını çevirdi. “Biliyorum. Zavallı Carol. Zavallı yavrucak. Oraya bakacağız. Başka nerene vurdular? Galiba midene demiştin?”</p>

  <p class="calibre1">“Evet.”</p>

  <p class="calibre1">Ted, kızın gömleğinin önünü kaldırdı. Bir bere daha vardı, ama bu öteki kadar derin ve kötü gözükmüyordu. Ted kızın karnını parmaklarıyla yavaşça yokladı, önce göbeğinin üstünü, sonra altını bastırdı. Küçük kız buralarda omzundaki gibi bir acı olmadığını, fakat karnının da kaburgaları gibi çok hassas olduğunu belirtti. “Sırtına vurmadılar mı?”</p>

  <p class="calibre1">“Ha-hayır.”</p>

  <p class="calibre1">“Ya başına ve boynuna?”</p>

  <p class="calibre1">“Yalnız yanıma ve mideme. Sonra da omzuma vurdular ve o ses duyuldu. Onlar da bunu duyup kaçtılar. Bense Willie Shearman’ın iyi biri olduğunu sanıyordum.” Carol, Ted’e acıklı bir bakış fırlattı.</p>

  <p class="calibre1">“Başını bana doğru çevir. Carol… güzel… şimdi de öbür yana çevir. Başını çevirmek sana acı duyurmuyor, değil mi?”</p>

  <p class="calibre1">“Hayır.”</p>

  <p class="calibre1">“Başına hiç vurmadıklarından eminsin, değil mi?”</p>

  <p class="calibre1">“Hayır. Yani evet demek istiyorum, eminim.”</p>

  <p class="calibre1">“Şanslı kız.”</p>

  <p class="calibre1">Ted’in neye dayanarak Carol’a şanslı dediğine Bobby’nin aklı ermiyordu. Kızın sol kolu ona sadece kırık gözükmüyordu; neredeyse yarı yarıya kopmuş gibiydi. Bobby birden pazar günü yedikleri tavuk kızartmasını ve ikiye ayrıldığı zaman lades kemiğinin çıkardığı tok sesi hatırladı. Midesine bir şey düğümlenmişti. Bir an yediği kahvaltıyı ve öğle yemeğini oluşturan bir günlük ekmeği çıkaracağını sandı.</p>

  <p class="calibre1">Hayır, dedi kendi kendine. Şimdi olmaz. Ted’in yeterince sorunu var, birde sen ona yük olamazsın. “Bobby?” Ted’in sesi net ve kararlıydı. Sorundan çok çözümleri olan bir adam izlenimi uyandırıyordu. Bu da insanı rahatlatan bir şeydi. “İyi misin?”</p>

  <p class="calibre1">“Evet.” Bobby doğru yanıt verdiğini sanıyordu. Midesi düzelmeye başlamıştı.</p>

  <p class="calibre1">Ted, “Güzel,” dedi. “Onu buraya getirmekle iyi ettin. Biraz daha dayanabilecek misin?”</p>

  <p class="calibre1">“Evet.”</p>

  <p class="calibre1">“Bir makasa ihtiyacım var. Bana bir makas bulabilir misin?”</p>

  <p class="calibre1">Bobby annesinin yatak odasına geçti, konsolunun üst çekmecesini açtı ve bunun içinden hasır dikiş sepetini çıkardı. Sepetin içinde orta boy bir makas vardı. Koşarak oturma odasına döndü ve makası Ted’e gösterdi. “Bu işinize yarar mı?”</p>

  <p class="calibre1">Yaşlı adam, “Evet,” diyerek makası aldı. Sonra Carol’a döndü. “Ne yazık ki gömleğini bozmak zorunda kalacağım, Carol. Çok üzgünüm, ama hemen şimdi omzuna bakmak zorundayım ve gereğinden fazla canını yakmak istemiyorum.”</p>

  <p class="calibre1">Carol, “İyi,” dedi ve yine gülümsemeye çalıştı. Küçük arkadaşının cesareti Bobby’de biraz hayranlık uyandırmıştı; kendi omzu bunun gibi olsa, herhalde dikenli tellere yakalanan bir koyun gibi melerdi.</p>

  <p class="calibre1">Ted, “Evine dönerken Bobby’nin gömleklerinden birini giyebilirsin. Öyle değil mi, Bobby?” dedi.</p>

  <p class="calibre1">“Tabii. Birkaç bite itirazım yok.”</p>

  <p class="calibre1">Carol dudak büktü. “Çok komik.”</p>

  <p class="calibre1">Ted büyük bir dikkatle çalışarak gömleğin önce önünü, sonra da kasını boydan boya kesti. Bundan sonra iki parçayı, bir yumurtanın kabuğunu soyar gibi çekip çıkardı. Sol yanda çok dikkatli hareket ettiği halde, Ted’in parmakları omzuna değince Carol acı bir çığlık attı. Bobby yerinden zıpladı, yavaşlamakta olan kalbi de yine yarış temposuyla atmaya başladı.</p>

  <p class="calibre1">Ted, “Üzgünüm,” diye mırıldandı. “Aman Tanrım. Şuna bak.”</p>

  <p class="calibre1">Carol’un omzunun çirkin bir görünümü vardı, ama Bobby’nin korktuğu kadar değildi; zaten birçok şey onlara dikkatle bakılınca öyle değildir, ikinci omuz normal olandan daha yüksekti, derisi de o kadar gerilmişti ki, Bobby nasıl olup da çatlayıp açılmadığına şaşıyordu. Ayrıca, garip bir mor rengi vardı.</p>

  <p class="calibre1">Carol, “Ne kadar kötü?” diye sordu. Odanın içinde aksi yöne bakıyordu. Küçük yüzünün bir UNICEF çocuğunun aç ve acılı görünümü vardı. Bobby’nin bildiği kadarıyla yaralı omzuna o bir tek kısa göz atıştan sonra bir daha bakmamıştı. “Bütün yazı alçıda geçireceğim, değil mi?” diye sorup merakla Ted’in yüzüne baktı.</p>

  <p class="calibre1">“Kolun kırık değil, kızım, sadece eklem yerinden çıkmış. Birisi omzuna mı vurdu?”</p>

  <p class="calibre1">“Harry Doolin…”</p>

  <p class="calibre1">“Kemiğin üst başının eklemden çıkmasına yetecek kadar sert vurmuş. Sanırım, eklemini yerine oturtabilirim. Sonra her şeyin düzeleceğini bilerek bir iki saniye çok şiddetli bir acıya katlanabilir misin?”</p>

  <p class="calibre1">Küçük kız, “Evet,” diye hemen atıldı. “Kolumu onarın, Bay Brautigan. Lütfen.”</p>

  <p class="calibre1">Bobby yaşlı adama biraz kuşkuyla baktı. “Bunu gerçekten yapabilir misiniz?”</p>

  <p class="calibre1">“Evet. Bana kemerini ver.”</p>

  <p class="calibre1">“Ne?”</p>

  <p class="calibre1">“Kemerini dedim. Onu bana ver.”</p>

  <p class="calibre1">Bobby Noel için kendisine verilen yeni kemerini pantolonunun köprülerinden dışarı kaydırarak Ted’e uzattı. Yaşlı adam bunu gözlerini Carol’dan ayırmadan aldı. “Soyadın nedir, tatlım?”</p>

  <p class="calibre1">“Gerber. Bana Gerber Bebeği dediler, ama ben bebek değilim!”</p>

  <p class="calibre1">“Olmadığından eminim. Üstelik şimdi bunu kanıtlayacaksın.” diyen adam oturduğu iskemleden kalktı, Carol’u buraya oturttu, sonra göz önünde eski filmlerde sevgilisine evlenme teklif eden bir erkek gibi yere diz çöktü. Bobby’nin kemerini iri ellerine iki kere dolayıp bunu Carol’un sağlam eline verdi. Küçük kız, dirseğini bırakarak parmakların kemerin etrafında kenetledi. Ted, “Güzel,” dedi. “Şimdi onu ağzına al”</p>

  <p class="calibre1">“Bobby’nin kemerini ağzıma mı sokacağım?”</p>

  <p class="calibre1">Ted’in bakışı Carol’dan ayrılmıyordu… Kızın yaralı olmayan kolunu dirseğinden bileğine doğru okşamaya başladı. Parmakları ön kolunun üstünde aşağı kayıyor… duruyor… sonra tekrar dirseğine dönüyor… tekrar ön kolundan aşağı kayıyordu. Bobby onu sanki ipnotize ediyor, diye düşündü, ama gerçekte bu işin sankisi yoktu. Ted onu ipnotize ediyordu. Gözbebekleri aynı garip şekilde büyümeye ve küçülmeye… büyümeye ve küçülmeye… büyümeye ve küçülmeye başlamıştı. Gözlerinin hareketiyle parmaklarının hareketi tam bir uyum halindeydi. Carol dudaklarını aralamış, adamın yüzüne bakıyordu.</p>

  <p class="calibre1">“Ted… gözleriniz…”</p>

  <p class="calibre1">“Evet, evet.” Yaşlı adam sinirli gözüküyor, gözlerinin durumuyla fazla ilgilenmiyordu. “Acı, ağrı yükselir, Carol, bunu biliyor muydun?”</p>

  <p class="calibre1">“Hayır… “</p>

  <p class="calibre1">Gözleri Ted’in gözlerine odaklanmıştı. Ted’in küçük kızın kolunun üstündeki parmakları bir iniyor, bir çıkıyor, bir iniyor, bir çıkıyordu. Gözbebekleri yavaşlamış bir kalp atışı gibiydi. Bobby, Carol’un iskemlenin üstünde gevşediğini görebiliyordu. Kemeri hâlâ tutuyordu, yaşlı adam okşayışını bırakıp elinin üstüne dokununca, küçük kız hiç itiraz etmeden elini yüzüne yaklaştırdı.</p>

  <p class="calibre1">Ted, “Evet,” dedi. “Acı kaynağından beyne yükselir. Omzunu yerine oturttuğum zaman büyük bir acı oluşacak, ama o acı beynine doğru yükselirken sen en büyük kısmını ağzınla yakalayacaksın. Onu dişlerinle ısıracak ve Bobby’nin kemerine yapıştıracaksın, böylece ancak küçük bir kısmı her şeyin en yoğun hissedildiği yer olan beynine ulaşabilecek. Beni anlıyor musun, Carol?”</p>

  <p class="calibre1">“Evet…” Küçük kızın sesi sanki oradan uzaklaşmıştı. Üstünde sadece şortu, ayaklarında da tenis papuçları olduğu halde dik arkalıklı iskemlede otururken pek küçük görünüyordu. Bobby, Ted’in gözbebeklerinin normalleşmiş olduğuna dikkat etti.</p>

  <p class="calibre1">“Kemeri ağzına sok.”</p>

  <p class="calibre1">Carol kemeri dudaklarının arasına sıkıştırdı.</p>

  <p class="calibre1">“Canın yandığı zaman ısır onu.”</p>

  <p class="calibre1">“Canım yandığı zaman.”</p>

  <p class="calibre1">“Acıyı yakala.”</p>

  <p class="calibre1">“Yakalayacağım.”</p>

  <p class="calibre1">Ted iri işaret parmağını son bir kez kızın dirseğinden bileğine kaydırdı, sonra Bobby’ye baktı. “Bana şans dile.”</p>

  <p class="calibre1">Bobby istekle, “Şans,” diye karşılık verdi.</p>

  <p class="calibre1">Carol tâ uzaklardan gelen hülyalı bir sesle, “Bobby bir adamın üstüne ördek fırlattı,” dedi.</p>

  <p class="calibre1">Ted, “Öyle mi?” diye sordu. Yavaşça Carol’un sol bileğini sol elinin içinde hapsetti.</p>

  <p class="calibre1">“Bobby adamın alçak adamlardan biri olduğunu sanmış.”</p>

  <p class="calibre1">Ted Bobby’ye baktı.</p>

  <p class="calibre1">Bobby, “O tür alçak adamlardan biri değil,” dedi. “Neyse… boş ver.”</p>

  <p class="calibre1">Ted, “Öyle de olsa çok yakındalar,” dedi. “Kentin saati, kentin düdüğü…”</p>

  <p class="calibre1">Bobby, “Onları duydum,” dedi.</p>

  <p class="calibre1">“Bu gece annenin dönmesini beklemeyeceğim, buna cesaret edemem. Günü sinemada, parkta ya da başka bir yerde geçireceğim. Hiçbiri işe yaramazsa Bridgeport’ta yoksulların kaldığı ucuz oteller vardır. Carol, hazır mısın?”</p>

  <p class="calibre1">“Hazırım.”</p>

  <p class="calibre1">“Acı yükselince ne yapacaksın?”</p>

  <p class="calibre1">“Onu yakalayacağım. Isırıp Bobby’nin kemerine yapıştıracağım.”</p>

  <p class="calibre1">“Aferin. On saniye sonra kendini çok daha iyi hissedeceksin.”</p>

  <p class="calibre1">Ted derin bir soluk aldı. Sonra uzattığı sağ elini Carol’un omzunun yukarsındaki mor renkli şişin hemen yukarsında durdurdu. “Acı Şimdi başlıyor, tatlım. Cesur ol.”</p>

  <p class="calibre1">On saniye sürmedi; beş saniye bile değil. Bobby’ye göreyse her şey bir saniyede olup bitti gibi geldi. Ted, sağ elinin ayasının şiş bölümünü doğrudan Carol’un gerilmiş kasının içinden yükselen yumrunun üstüne bastırdı. Aynı anda kızın bileğini hızla çekti. Carol’un çenesi kemerin üstüne kapandı. Bobby bazen boynu tutulduğu ve başını çevirdiği zaman çıkan kısa çatırtıya benzer bir ses duydu. Aynı anda da Carol’un kolundaki şiş kayboldu.</p>

  <p class="calibre1">Ted, “Harika!” diye bağırdı. “Başarılı olmuşa benziyor! Carol!”</p>

  <p class="calibre1">Küçük kız ağzını açtı. Bobby’nin kemeri ağzından kucağına düştü. Bobby kemerin üstünde minik noktalardan oluşmuş bir dizi fark etti. Carol’un dişleri kemerin üstünde adeta bir dizi delik açmıştı.</p>

  <p class="calibre1">Küçük kız şaşkınlıkla, “Artık acımıyor,” dedi. Sağ elini derinin daha koyu bir mora dönüştüğü yere kaydırdı. Bereye dokundu ve suratını ekşitti.</p>

  <p class="calibre1">Ted, “Orası bir hafta kadar duyarlı olacaktır,” diye onu uyardı. “Ve sen de o kolunu en az iki hafta kaldırmamalı veya o elinle bir şey atmamalısın. Eğer bu uyarılarıma dikkat etmezsen, kolun yine yerinden çıkabilir.”</p>

  <p class="calibre1">“Dikkat ederim.” Carol artık koluna bakabiliyordu. Sınayan hafif parmaklarla bereye dokunmayı sürdürdü. Ted, “Acının ne kadarını yakalayabildin?” diye sordu. Yaşlı adamın yüzündeki anlam ciddiyetini korurken Bobby onun sesinde hafif bir gülümseyişin izini fark eder gibi oldu.</p>

  <p class="calibre1">Carol, “Çoğunu,” dedi. “Hemen hemen hiç canım yanmadı gibi bir şey.” Bu sözler ağzından çıkar çıkmaz iskemlesinin üstünde yığılıp kaldı. Gözleri açıktı, fakat odaklaşmıyordu. Carol ikinci kez bayılmıştı.</p>

  <p class="calibre1">Ted, Bobby’ye bir bez ıslatıp kendisine getirmesini söyledi. “Su soğuk olsun,” dedi. “Bezi sık, ama çok fazla değil.”</p>

  <p class="calibre1">Bobby banyoya koştu, küvetin yanındaki raftan bir yüz havlusu aldı ve soğuk suyla ıslattı. Banyo penceresinin alt yarısı buzlu camdı, ama çocuk üst yarıdan dışarı bakmış olsaydı, annesinin taksisinin evin önünde durduğunu görecekti. Bobby bakmadı. Dikkatini ona verilen görev üzerinde yoğunlaştırmıştı. Yeşil anahtar halkasına da dikkat etmedi, oysa tam gözlerinin önündeki rafta duruyordu.</p>

  <p class="calibre1">Oturma odasına dönünce, Ted dik arkalıklı iskemlede oturuyordu. Carol’u yine kucağına almıştı. Bobby küçük kızın kollarının, (bereli olmayan yerlerinde) pürüzsüz beyazlıktaki tenine kıyasla güneşten ne kadar esmerleşmiş olduklarına dikkat etti. Çocuk sanki kollarına naylon çoraplar geçirmiş, diye düşünerek içinden güldü. Carol’un gözleri açılmıştı. Bobby’nin kendisine yaklaşmasını izliyordu. Ama durumu pek parlak değildi; saçları karışmıştı, yüzü ter içindeydi ve burun deliğiyle ağzının köşesinin arasında kurumakta olan bir kan sızıntısı göze çarpıyordu.</p>

  <p class="calibre1">Ted havluyu aldı ve bununla kızın yanaklarıyla alnını silmeye başladı. Bobby iskemlenin yanında yere diz çöktü. Carol biraz doğruldu ve ıslak serinlik kaynağına doğru yüzünü büyük bir hazla uzattı. Ted, kızın burnunun altındaki kanı da temizleyerek havluyu oradaki sehpanın üstüne bıraktı. Carol’un terden ıslanmış saçlarını da alnından uzaklaştırdı. Bazı perçemler tekrar öne düşünce Ted, kızın saçlarını arkaya doğru sıvazlamak için elini uzattı.</p>

  <p class="calibre1">Fakat hareketini tamamlamasına vakit kalmadan verandanın kapısı çarpıldı. Holü aşan ayak sesleri duyuldu. Carol’un nemli alnının üstündeki el sanki donup kalmıştı. Bobby, Ted’le göz göze geldi. Bir tek düşünce, tek bir kelimeden oluşan telepatik bir bağ aralarında oluşmuştu: Onlar.</p>

  <p class="calibre1">Carol, “Hayır,” dedi. “Onlar değil, Bobby. Gelen annen.”</p>

  <p class="calibre1">Dairenin kapısı açıldı ve Liz bir elinde anahtarı, öbüründe de vualetli şapkasıyla eşikte belirdi. Arkasında ve holün ötesinde dışardaki sıcak dünyaya açılan kapı açıktı. Liz’in iki bavulu paspasın üstünde taksi şoförünün koyduğu yerde yan yana duruyorlardı.</p>

  <p class="calibre1">“Bobby, bu lanet kapıyı kilitlemeni sana kaç kere söyledim.”</p>

  <p class="calibre1">Liz daha fazlasını söyleyemeden durdu. Bobby o sahneyi sonraki yıllarda tekrar tekrar yaşayacak, Providence’e yaptığı talihsiz yolculuktan dönüşünde annesinin gördüklerini her defasında daha iyi algılayacaktı: oğlunun, hiçbir zaman hoşlanmadığı veya gerçekte güvenmediği yaşlı adamın kucağında küçük kızla oturduğu iskemlenin yanına diz çöküşü. Küçük kız sersemlemiş gözüküyordu. Saçları terli kümeler görünümündeydi. Gömleği parçalanmış, parçaları yerde atılı duruyordu ve kendi şişmiş gözleri hemen hemen yumulu olduğu halde Liz, Carol’un vücudundaki izleri görmüş olmalıydı. Bir tanesi omzunda, bir diğeri kaburgalarının üstünde, üçüncüsü ise midesindeydi.</p>

  <p class="calibre1">Carol, Bobby ve Ted Brautigan da Liz’i zamanın durduğu anı aynı şaşkınlık ve netlikle gördüler: iki kara gözü, (Liz’in sağ gözü iyice solmuş bir şişin ortasında çukura kaçmış ışıltıdan başka bir şey değildi.) şişmiş, iki yerinden patlamış, ayrıca bayatlamış çirkin bir ize benzer kan lekeleri içindeki alt dudağı, çarpık kancaya dönmüş burnu.</p>

  <p class="calibre1">Bir sessizlik oldu, sıcak bir yaz gününün öğleden sonrasında düşünceyle dolu anlık bir sessizlik. Bir otomobilden patlama sesleri geldi. Bir çocuk dışarda, “Haydi geleceğiniz varsa, göreceğiniz de var, çocuklar!” diye bağırdı. Arkalarından da Colony Sokağı yönünden Bobby’nin genelde çocukluğuyla ve özellikle o perşembe günüyle özdeşleştireceğj ses geldi. Bayan O’Hara’nın köpeği Bowser, “Vuuf- vuuf- vuuf!” diye yirminci yüzyılın içinde yol alıyordu.</p>

  <p class="calibre1">Bobby, Jack Merridew onu halletti, diye düşündü. Jack Merridew’la arkadaşı olacak hergeleler.</p>

  <p class="calibre1">“Ne oldu?” diye annesine sorarak sessizliği bozdu. Bilmek istemiyordu, ama bilmeye mecburdu. Liz’in yanına koşarak korkudan, aynı zamanda da üzüntüden ağlamaya başladı: annesinin yüzü, zavallı yüzü. Hiç de annesine benzemiyordu Liz. Gölgeli Broad Sokağı‘na ait gözükmeyen, insanların kese kâğıtların içindeki şişelerden şarap içtikleri ve soyadlarının olmadığı o yerde yaşayan ihtiyar bir kadına benziyordu artık. Çocuk, “O ne yaptı? O aşağılık herif sana ne yaptı?” diye soludu.</p>

  <p class="calibre1">Liz ona dikkat etmiyor, onu hiç duymamış görünüyordu. Ama çocuğu yakaladı; omuzlarını öyle kuvvetli yakaladı ki, Bobby annesinin parmaklarının canını yakacak bir şiddetle omuzlarına saplandığını hissetti. Liz hemen sonra onu yüzüne bile bakmadan kenara itti. Paslı bir sesle, “Bırak onu, ahlaksız adam. Hemen bırak onu,” diye tısladı.</p>

  <p class="calibre1">“Bayan Garfield, beni lütfen yanlış anlamayın.” Ted, Carol’u kucağından indirdi. Şimdi bile elinin kızın yaralı omzuna değmemesine dikkat ediyordu. Sonra kendisi de ayağa kalktı. Pantolonunun paçalarını sarstı; tamamen Ted kokan titizce bir hareketti bu. “Kız yaralıydı,” diye geveledi. “Onu Bobby buldu ve…”</p>

  <p class="calibre1">Liz, “Aşağılık herif!” diye bağırdı. Sağında üstünde vazo olan bir masa duruyordu. Liz vazoyu kaptığı gibi yaşlı adamın üzerine fırlattı.</p>

  <p class="calibre1">Ted hemen eğildi, ama vazodan tamamen kaçmasına olanak vermeyen bir yavaşlıkla hareket etmişti. Vazonun kaidesi başının tepesine çarpıp suyun yüzeyine fırlatılan bir taş gibi sekti ve duvara çarparak tuzla buz oldu.</p>

  <p class="calibre1">Carol bir çığlık attı.</p>

  <p class="calibre1">Bobby de, “Anne, yapma!” diye bağırdı. “O kötü bir şey yapmadı! Kötü bir şey yapmadı!”</p>

  <p class="calibre1">Ama Liz oğlunun sözlerini dinlemedi bile. Ted’e, “Ne cesaretle ona dokunursun?” diye bağırdı. “Oğluma da aynı şekilde dokundun mu? Dokundun, değil mi? Cinsiyetleri önemli değil, yeter ki genç olsunlar.”</p>

  <p class="calibre1">Ted kadına doğru bir adım attı. Pantolon askılarının boş ilmekleri bacaklarının yanında bir ileri, bir geri sallanıyordu. Bobby vazonun çarptığı seyrek saçlı başının tepesinde kan izleri görebiliyordu.</p>

  <p class="calibre1">“Bayan Garfield, inanın bana…”</p>

  <p class="calibre1">“Sana mı inanacağım, ahlaksız moruk!” Vazo gidince sehpanın üstünde fırlatılacak bir şey kalmıyordu. Liz bunun üzerine sehpayı fırlattı. Masa Ted’in göğsüne rastlayarak onu arkaya savurdu; dik arkalıklı iskemle olmasa adamcağız yere çarpacaktı. Ted iskemlenin üstüne çökerek kadına inanamayan irileşmiş gözlerle bakakaldı. Dudakları titriyordu.</p>

  <p class="calibre1">Liz, “Sana yardım mı ediyordu?” diye sordu. Yüzü bembeyazdı. Üstündeki bereler tıpkı doğuştan var olan lekeler gibi sırıtıyordu. “Oğluma yardım etmesini öğrettin mi?’</p>

  <p class="calibre1">Bobby, “Anne, Ted ona zarar vermedi!” diye bağırdı. Liz’i belinden kavradı. “Ted ona zarar vermedi, aksine…”</p>

  <p class="calibre1">Liz oğlunu bir vazoymuş gibi yakaladı. Çocuk sonradan annesinin, kendisinin Carol’u parktan alıp yokuştan yukarıya taşıdığı zamanki kadar kuvvetli olduğunu düşünecekti. Kadın oğlunu odanın öbür ucuna fırlattı. Bobby duvara çarptı. Başı da arkaya savrularak güneş biçimindeki saate tasladı, onu yere düşürdü ve sonsuza dek durmasına neden oldu. Çocuğun görüş alanında siyah noktalar dans ediyor, beyninden alçak adamlar hakkında karışık düşünceler gelip geçiyordu.</p>

  <p class="calibre1">(Etrafını çeviriyorlar. Posterlerde onun adı var.)</p>

  <p class="calibre1">Sonra yere kaydı. Durmaya çalıştıysa da, dizlerine hâkim olamadı.</p>

  <p class="calibre1">Liz ilgisizce ona baktı. Sonra bakışı dik arkalıklı iskemlede kucağında sehpayla oturan Ted’e çevrildi. Yaşlı adamın yanaklarına kanlar süzülüyordu; saçları da beyaz olmaktan çok kızıldı. Konuşmaya çalıştıysa da ağzından sadece ihtiyar bir adamın kuru sigara öksürüğü çıktı.</p>

  <p class="calibre1">“Adi herif. Pis moruk. Keşke pantolonunu aşağı çekip o pis şeyini koparıp atabilseydim.” Liz yere yığılmış oğluna dönüp tekrar baktı. Annesinin görebildiği tek gözünde yakaladığı tiksinti ve suçlama çocuğun daha da sesli ağlamasına yol açtı. Liz, “Senin de,” demediyse de Bobby bunu onun gözünde okudu. Liz ardından yine Ted’e döndü.</p>

  <p class="calibre1">“Biliyor musun, senin gideceğin yer hapishane.” Böyle derken işaret parmağını yaşlı adama çevirmişti. Bobby gözyaşlarının arasında Bay Biderman’ın Mercedes’iyle yola çıkarken o parmakta olan tırnağın yerinde yeller estiğini, o tırnağın yerinde şimdi kanlı bir iz olduğunu gördü. Sesi de tatsızdı, şişmiş alt dudağından çıkarken sanki gevşiyordu. “Şimdi polis çağıracağım. Ben telefon ederken kıpırdamadan oturursan akıllılık edersin. Sadece sesini kes ve kıpırdamadan otur.” Liz’in sesi yükseldikçe yükseliyordu. Tırmık içindeki, eklemleri şişmiş ve tırnakları kırılmış ellerini yumruk yapmıştı. Bunları adamın yüzüne karşı sallayarak, “Eğer kaçarsan seni kovalar ve en uzun mutfak bıçağımla doğrarım,” dedi. “Bundan hiç şüphe etme. Hem de her şeyi herkesin görmesi için sokak ortasında yaparım ve …siz oğlanların… başınıza dert olan uzvundan başlarım. Onun için kıpırdamadan otur, Brattigan. Hapishaneye gidecek kadar uzun yaşamak istersen, kıpırdamazsın.” Telefon kanepenin yanındaki sehpanın üstündeydi. Liz oraya yürüdü. Yaşlı adam sehpa kucağında ve yanağına kanlar süzülürken öylece oturuyordu. Bobby ise yere düşen saatin, annesinin alışveriş kuponlarıyla edindiği saatin yanına büzülmüştü. Bowser’in sesi Ted’in vantilatörünün yarattığı esintiyle birlikte pencereden içeriye süzülüyordu: “Vuuf- vuuf- vuuf!”</p>

  <p class="calibre1">“Burada olanları bilmiyorsunuz, Bayan Garfield. Başınıza gelen korkunçtu. Kalbim sizinle. Ama sizin başınıza gelenlerle Carol’a olanlar aynı şey değil.” diyen sesini.” Liz dinlemiyor, Ted’in bulunduğu yöne bakmıyordu bile.</p>

  <p class="calibre1">Carol, Liz’in yanına koştu, ona doğru uzandı, sonra durdu. Gözleri küçük yüzünde irileşmişti. Ağzı koskocaman açılmıştı. “Elbiseni mi çıkardılar?” Bu sözler yarı fısıltılı, yarı iniltili bir sesle söylenmişti.</p>

  <p class="calibre1">Liz numarayı çevirirken durdu ve yavaşça dönerek küçük kıza baktı. “Niçin elbiseni çıkardılar?”</p>

  <p class="calibre1">Liz bu soruyu nasıl yanıtlayacağını düşündü. Sonunda, “Kes sesini!” dedi. “Sadece kes sesini. Tamam mı?” “Niçin sizi kovaladılar? Kim vuruyor?” Carol’un sesi titremeye başlamıştı. “Kim vuruyor?”</p>

  <p class="calibre1">“Kes sesini!” Liz telefonu elinden bıraktı ve kulaklarını tıkadı. Bobby dehşet içinde annesine bakıyordu.</p>

  <p class="calibre1">Carol, Bobby’ye doğru döndü. Taze gözyaşları yanaklarına yuvarlanıyordu. Bildiği, gözlerinden okunuyordu. Bay McQuown onu faka bastırmaya çalıştığı zaman Bobby de bilmişti.</p>

  <p class="calibre1">Carol, “Onu kovaladılar,” dedi. “Gitmeye kalkışınca onu kovalayıp geri getirdiler.”</p>

  <p class="calibre1">Bobby biliyordu. Liz’i bir otel koridorunda kovalamışlardı. Bunu görmüştü. Yerini hatırlayamıyordu, ama görmüştü.</p>

  <p class="calibre1">Carol, “Onları durdurun, yapmalarına engel olun! Benim görmeme engel olun!” diye bağırdı. “Onlara vuruyor, ama kaçamıyor! Onlara vuruyor, ama kaçamıyor!”</p>

  <p class="calibre1">Ted sehpayı dizlerinin üstünden aşağı itti ve ayağa kalktı. Gözleri ateş saçıyordu. “Ona sarıl, Carol,” dedi.</p>

  <p class="calibre1">“Sıkı sıkı sarıl ona! Bu, olanları durdurur!”</p>

  <p class="calibre1">Carol sağlam koluyla Bobby’nin annesine sarıldı. Liz arkaya doğru bir adım kadar sendeledi, bu arada ayakkabılarından biri kanepenin ayağına takılınca az daha yere kapaklanıyordu. Liz ayakta kaldı, ama telefon aygıtı halının üstüne, Bobby’nin ileriye uzanmış ayakkabıcından birinin yanına yuvarlanarak kötü kötü vızıldadı.</p>

  <p class="calibre1">Her şey bir an aynı şekilde kaldı; sanki heykel oyunu oynuyorlardı da, “Öylece kalın” komutunu almışlardı. İlk hareket eden Carol oldu, Bayan Garfield’ın belini bırakıp geri çekildi. Terli saçları gözlerinin içine giriyordu. Ted ona doğru yürüdü ve elini onun omzuna dayamaya hatandı.</p>

  <p class="calibre1">Liz, “Ona dokunma,” dedi, ama güçsüz ve monoton bir ses tonuyla konuşmuştu. Çocuğu Ted’in kucağında görünce hissettikleri silinmeye yüz tutmuştu, en azından geçici olarak. Tükenmiş görünüyordu.</p>

  <p class="calibre1">Ted buna rağmen elini indirdi. “Haklısınız.”</p>

  <p class="calibre1">Liz derin bir soluk alıp soluğunu tuttu, sonra salıverdi. Önce Bobby’ye baktı, sonra bakışını ondan kaydırdı. Bobby annesinin ona elini uzatmasını, yardım etmesini, hiç değilse kaldırmaya çalışmasını istedi, ama Liz, Carol’la ilgilendi. Sonunda Bobby kendi başına kalktı.</p>

  <p class="calibre1">Liz, Carol’a, “Burada ne oldu?” diye sordu.</p>

  <p class="calibre1">Ağlamasına ve soluk alırken hıçkırmasına rağmen, Carol, Bobby’nin annesine üç büyük çocuğun kendisini nasıl parkta bulduklarını, her şeyin önce şaka gibi, ama oldukça zalim bir şaka gibi başladığını, anlattı.</p>

  <p class="calibre1">Derken öbür ikisi kendisini tutarken Harry vurmaya başlamıştı. Omzundaki küt sesi onları korkuttuğu için kaçmışlardı. Liz’e Bobby’nin onu nasıl hemen bulduğunu -çok canı yandığı için gerçekte kaç dakika olduğuna</p>

  <p class="calibre1">emin değildi- ve buraya taşıdığını anlattı. Ted, acıyı onunla yakalaması için Carol’a Bobby’nin kemerini verdikten sonra omuz eklemini yerleştirmişti. Küçük kız eğilip kemeri yerden aldı ve yarı gururla yarı utanarak Liz’e minik ısırık yerlerini gösterdi. “Acının hepsini olmasa da yine de büyük bir kısmını yakaladım,” dedi.</p>

  <p class="calibre1">Liz kemere kısaca baktıktan sonra Ted’e döndü. “Niçin gömleğini yırttın?”</p>

  <p class="calibre1">Bobby, “Yırtılmış değildi” diye bağırdı. Birden annesine müthiş kızmıştı. “Ted, Carol’un omzuna bakıp ona acı vermeden yerine oturtabilmek için gömleği kesti. Ona makası ben getirdim. Niçin bu kadar budalalık ediyorsun, anne? Niçin anlayamıyorsûn?”</p>

  <p class="calibre1">Liz dönmeden hamle yapıp Bobby’yi gafil avladı. Açık elinin tersi çocuğun yüzünün yanına çarptı; bu arada işaret parmağı Bobby’nin gözüne girerek bir acı dalgasının beyninin içlerine kadar yayılmasına yol açtı. Gözyaşlarını kontrol eden pompa, aniden arızalanmış gibi ağlaması kesildi.</p>

  <p class="calibre1">“Sakın bana bir daha budala deme, Bobby-O,” dedi.</p>

  <p class="calibre1">Carol, üstünde Bayan Garfield’ın giysilerini taşıyıp taksiyle gelen kanca burunlu cadıya korkuyla bakıyordu. Koşup kaçmaya kalkan ve başaramayınca savaşan Bayan Garfield’e. Ne var ki, sonunda ondan istediklerini almışlardı.</p>

  <p class="calibre1">Carol, “Bobby’ye vurmamalısınız,” dedi. “Bobby, o adamlar gibi değildir.”</p>

  <p class="calibre1">“Oğlum senin erkek arkadaşın mı?” Liz güldü. “Evet mi? Aferin. Bak sana bir sır açıklayacağım tatlım; o da babası gibi, senin baban gibi ve bütün öbürleri gibidir. Banyoya git. Seni temizleyip giyebileceğin bir şey bulacağım. Tanrım bu ne sefalet!”</p>

  <p class="calibre1">Carol, Liz’e bir kere daha baktıktan sonra dönüp banyoya yürüdü. Çıplak sırtı o kadar ufak ve kolay incinebilir gözüküyordu ki. Aynı zamanda da beyaz. Kahverengi kollarına kıyasla o kadar beyaz duruyordu ki.</p>

  <p class="calibre1">Ted onun arkasından, “Carol!” diye seslendi. “Şimdi daha iyi mi?” Bobby, arkadaşının Carol’un kolundan söz ettiğini sanmıyordu. Bu kez değil.</p>

  <p class="calibre1">Küçük kız arkasına dönmeden, “Evet,” dedi. “Ama onu hâlâ çok uzaktan duyabiliyorum. Bağırıyor.”</p>

  <p class="calibre1">Liz, “Kim bağırıyor?” diye sordu. Carol ona yanıt vermedi. Banyoya girip kapıyı kapadı, Liz küçük kızın tekrar çıkmayacağına emin olmak ister gibi kapıya baktıktan sonra Ted’e döndü. “Kim bağırıyor?”</p>

  <p class="calibre1">Ted her an yeni bir saldırı bekler gibi çekinerek kadına baktı.</p>

  <p class="calibre1">Liz gülümsemeye başladı. Bobby’nin bildiği bir gülümsemeydi bu: annesinin öfkelenmeye başlıyorum gülümsemesi. Gülümseyişi, kara gözleri, kırık burnu ve şiş dudağıyla birleşerek ona korkunç bir görünüm veriyordu. Karşısındaki annesi değil de bir deliydi sanki.</p>

  <p class="calibre1">“Aman ne iyi adamsın? Kızcağızın omzunu yerine yerleştirirken nerelerini elledin acaba? Ellenecek fazla bir yeri yok, ama sen kontrolünü yaptın yine. Hiçbir fırsatı kaçırmazsın, değil mi?” Annesine bakarken Bobby’nin umutsuzluğu gitgide artıyordu. Carol ona her şeyi -bütün gerçeği- anlatmıştı, ama hiçbir şey fark etmemişti. Tanrım!</p>

  <p class="calibre1">Ted, “Bu odada tehlikeli bir erişkin var. Ama o ben değilim,” dedi.</p>

  <p class="calibre1">Liz önce anlamayarak, sonra inanamayarak, sonunda da öfkeyle ona baktı. “Ne cüretle? Ne cüretle?”</p>

  <p class="calibre1">Bobby, “O bir şey yapmadı!” diye bağırdı. “Carol’un söylediklerini duymadın mı? Duymadın mı?”</p>

  <p class="calibre1">Liz çocuğun yüzüne bakmadan, “Kes sesini,” dedi. Gözleri Ted’in üstündeydi. “Polisler seninle çok ilgileneceklerdir sanırım. Don perşembe günü Hartford’a telefon etti. Önce, önce… Ben istedim. Orada bir dostu var. Sen Connecticut eyaleti için, orada maliyede çalışmadın, hiç yerde çalışmadın. Hapisteydin, öyle değil mi?”</p>

  <p class="calibre1">Ted, “Bir anlamda öyle sayılır,” dedi. Yüzüne süzülen kanlara rağmen şimdi daha sakin görünüyordu. Gömleğinin cebindeki sigara alıp baktı, sonra tekrar cebine koydu. “Ama senin sandığın şekilde değil.”</p>

  <p class="calibre1">Bobby, bu dünyada değildi, diye düşündü.</p>

  <p class="calibre1">Liz, “Suçlama neydi?” diye sordu. “Küçük kızların kendilerini daha iyi hissetmelerini sağlamak mı?”</p>

  <p class="calibre1">“Benim çok değerli bir cevherim var.” Ted şakağına vurdu. Parmağını kana bulanmış olarak aşağı indirdi. “Benim gibi başkaları da var. Ayrıca, görevleri bizleri yakalamak olan, bizi tutsak etmek ve bizleri kullanmak isteyen kimseler var. Nedenini hiç sorma. Ben ve iki kişi daha kaçtık. Birimiz yakalandı, birimiz öldürüldü. Özgür kalan yalnız ben varım. Eğer buna…” Adamcağız etrafına bakındı. “…Özgürlük dersen.”</p>

  <p class="calibre1">“Sen delisin. Hem de zırdeli. Kaçık yaşlı Brattigan tam bir zırdeli. Polise telefon edeceğim. Seni kaçtığın hapishaneye mi iade edeceklerine, yoksa Danbury Akıl Hastanesi’ne mi atacaklarına onlar karar versinler.”</p>

  <p class="calibre1">Liz yere düşmüş telefonu almak için eğildi.</p>

  <p class="calibre1">Bobby, “Hayır, anne!” diyerek Liz’e uzandı. “Sakın yapma!”</p>

  <p class="calibre1">Ted de, “Bobby, hayır!” diye onu sert bir sesle uyardı.</p>

  <p class="calibre1">Bobby durdu. Önce yerden telefon aygıtını alan annesine, sonra da Ted’e baktı.</p>

  <p class="calibre1">Yaşlı adam, “Bu durumdayken karşısındakileri ısınmamak elinde değil,” dedi ona.</p>

  <p class="calibre1">Liz Garfield, Ted’e sözle anlatılamayacak parlak bir gülümseyiş yöneltti. İyi denemeydi, ahlaksız ve ahizeyi eline aldı.</p>

  <p class="calibre1">Carol banyodan, “Ne oluyor?” diye bağırdı. “Artık çıkabilir miyim?”</p>

  <p class="calibre1">Ted, “Henüz değil, tatlım,” diye ona seslendi. “Biraz daha bekle.”</p>

  <p class="calibre1">Liz numarayı çevirmeye başlamıştı. “Senin kim olduğunu birazdan öğreneceğiz,” dedi. “Yanıt herhalde çok ilginç olacak. Ne yaptığını da öğreneceğiz. Bu daha da ilginç olacak”</p>

  <p class="calibre1">“Polise telefon edersen, onlar senin de kim olduğunu ve nerede olduğunu öğrenecekler,” dedi.</p>

  <p class="calibre1">Liz telefonu bırakıp yaşlı adama baktı. Bu Bobby’nin daha önce görmediği kurnaz bir yan bakıştı. “Sen neden söz ediyorsun böyle?”</p>

  <p class="calibre1">“Seçimlerini daha akıllıca yapması gereken akılsız bir kadından söz ediyorum. Patronunu ne mal olduğunu anlayacak kadar sık görmüş patronuyla arkadaşlarının ne mal olduklarını anlayacak kadar dinlemiş olan akılsız bir kadından; katıldıkları herhangi bir seminerin çoğunlukla içki ve seks partileriyle ilgili olduğunu bilmesi gereken bir kadından söz ediyorum. Belki esrarlı sigara bile içiliyor o partilerde. Sen açgözlülüğü sağduyusuna baskın çıkan akılsız bir kadınsın.”</p>

  <p class="calibre1">Liz, “Sen yalnız olmanın ne demek olduğunu bilir misin?” diye bağırdı. “Benim büyütmem gereken bir oğlum var!” Böyle diyerek büyütmek zorunda olduğu oğulu ilk kez hatırlamış gibi Bobby’ye baktı.</p>

  <p class="calibre1">Ted sordu. “Onun olanların ne kadarını bilmesini istiyorsun?”</p>

  <p class="calibre1">“Sen hiçbir şey bilmiyorsun. Bilemezsin.”</p>

  <p class="calibre1">“Ben her şeyi biliyorum. Bütün mesele Bobby’nin bildiklerimin ne kadarını bilmesini istediğin. Komşularının da olanların ne kadarını bilmelerini istiyorsun? Polis beni almaya gelirse, benim bildiklerimi onlar da bilecekler. Buna emin olabilirsin.” Yaşlı adam sözüne ara verdi. Gözbebekleri değişmemesine rağmen gözleri sanki irileşiyordu. “Ben her şeyi biliyorum,” diye devam etti. “Bana inanabilirsin, sakın beni sınamaya kalkma.” “Beni niçin böyle incitmek isteyesin?”</p>

  <p class="calibre1">“Başka seçeneğim olursa istemem. Zaten yeterince kendin ve başkaları tarafından incitildin. Bırak gideyim, senden bütün istediğim bu. Zaten gidecektim. Bırak gideyim. Ben yardım etmekten başka bir şey yapmadım.”</p>

  <p class="calibre1">Liz, “Ha, evet,” deyip güldü. “Yardım etmek. Kız yarı çıplak olarak kucağında oturuyordu. Yardım!”</p>

  <p class="calibre1">“Sana da yardım ederdim, eğer ben… “</p>

  <p class="calibre1">“Ah, evet, biliyorum.” Liz yine güldü.</p>

  <p class="calibre1">Bobby tam konuşmaya hazırlanırken Ted’in onu ağzını açmaması için gözleriyle uyardığını fark etti. Banyo kapısının arkasında lavabonun içine hâlâ su akıyordu. Liz düşünürmüş gibi başını eğmişti, sonunda yine başını kaldırdı.</p>

  <p class="calibre1">“Pekâlâ,” dedi. “Şimdi ne yapacağımı söylüyorum. Bobby’nin küçük kız arkadaşının temizlenmesine yardım edeceğim. Ona bir aspirin yutturacak, eve giderken giymesi için bir şey vereceğim. Bunları yaparken ona birkaç soru soracağım. Yanıtlar doğru çıkarsa gidebilirsiniz. Biz de senin gibi bir süprüntüden kurtulmuş oluruz.”</p>

  <p class="calibre1">“Anne… “</p>

  <p class="calibre1">Liz bir trafik polisi gibi elini kaldırarak onu susturdu, iki erişkin birbirlerine bakıyorlardı.</p>

  <p class="calibre1">“Carol’u evine kadar götüreceğim. Kapısından içeri girmesini gözleyeceğim. Annesine ne söyleyeceği onun bileceği iş. Benim görevim onu sağ salim evine bırakmaktır. Bu iş olunca parka kadar yürüyüp kısa bir süre gölgede oturacağım. Dün gece çok hırpalandım.” Kadın soluğunu kuru ve keyifsiz bir inilti eşliğinde salıverdi. “Evet, çok hırpalandım,” diye devam etti. “Parka gideceğim ve gölgede oturup bundan sonra olacakları düşüneceğim. Bu veletle kendimi düşkünler evine düşmekten nasıl kurtaracağım bakalım.</p>

  <p class="calibre1">“Parktan döndüğümde seni hâlâ burada bulursam, polise telefon edeceğim, dostum. Sakın beni hafife alma. Sen istediğini söyleyebilirsin. Eve beklendiğim saatten daha erken döndüğümü ve seni, elini on bir yaşındaki bir kızın şortunun içine sokmuş durumda bulduğumu söylersem, senin itirazlarını kimse dinlemeyecektir.” Bobby’nin sanki dili tutulmuştu. Şok halinde annesine bakıyordu. Liz, Bobby’nin bakışını görmedi; o hâlâ Ted’e bakıyordu. Şiş gözleri adamın üstünde odaklanmıştı.</p>

  <p class="calibre1">Liz devam etti. “Öte yandan geldiğimde sen pılını pırtını toplayıp gitmiş olursan kimseye telefon etmeme ve bir şey söylememe gerek kalmaz. Mesele kapanmış olur.”</p>

  <p class="calibre1">Bobby düşünceleriyle Ted’e hitap etti. Ben de seninle gideceğim. Alçak adamlar umurumda değil. Bin -hayır, bir milyon- sarı ceketli alçak adamın beni aramasını onunla yaşamayı yeğlerim. Ondan nefret ediyorum!</p>

  <p class="calibre1">Liz “Evet, ne diyorsun?” diye sordu.</p>

  <p class="calibre1">“Anlaştık. Bir saate kadar gideceğim. Belki daha önce gitmiş bile olurum.”</p>

  <p class="calibre1">Bobby, “Hayır!” diye bağırdı. Sabah uyandığı zaman Ted’in gitmesine boyun eğmiş durumdaydı, üzgündü, ama olacakları kabullenmişti ama şimdi yüreği yeniden sızlamaya başlamıştı. Hatta eskisinden de fazla. “Hayır!”</p>

  <p class="calibre1">Annesi ona bakmadan, “Sessiz ol,” dedi.</p>

  <p class="calibre1">“Tek çare bu, Bobby. Bunu biliyorsun.” Ted, Liz’e döndü. “Sen Carol’la ilgilen. Ben Bobby ile konuşurum.” Dedi.</p>

  <p class="calibre1">Liz, “Sen emir verecek durumda değilsin,” dediyse de itaat etti. Bobby, banyoya yürürken annesinin topalladığına dikkat etti. Ayakkabılarından birinin ökçesi kopmuştu, ama çocuk Liz’in doğru dürüst yürüyememesinin tek nedeninin bu olduğunu sanmıyordu. Liz banyo kapısına hafifçe vurdu, sonra da yanıtı beklemeden içeri girdi.</p>

  <p class="calibre1">Bobby odanın öbür yanına koştu, Ted’e sarılmaya yeltendi, ama yaşlı adam onun ellerini alıp avuçlarında bir kere sıktı, sonra onları Bobby’nin göğsüne dayayarak salıverdi.</p>

  <p class="calibre1">Çocuk heyecanla, “Beni de yanınıza alın,” dedi. “Onları aramanıza yardım ederim. İki çift göz bir çiftten daha iyidir. Beni de yanınızda götürün!”</p>

  <p class="calibre1">“Bunu yapamam, ama mutfağa kadar benimle gelebilirsin, Bobby. Biraz temizlenmesi gereken yalnız Carol değil.”</p>

  <p class="calibre1">Ted ayağa kalktı ve bir an ayaklarının üstünde sallandı. Bobby onu yakalamak için elini uzattıysa da, Ted bir kez daha onun elini yavaşça, fakat kararlı bir tavırla itti. Bu hareket Bobby’yi üzdü. Onu duvarın üstüne savurmasından sonra annesinin kendisine yardım etmemesi (hatta ona bakmaması) kadar değilse bile, yeterince üzdü.</p>

  <p class="calibre1">Bobby, Ted’le mutfağa yürüdü. Ona dokunmuyor, fakat düşecek olsa yakalayacak kadar yakınında yürüyordu. Ted düşmedi. Lavabonun yukarsında bulunan penceredeki puslu yansımasına baktı, içini çekti, sonra suyu açtı. Bulaşık bezini ıslatarak penceredeki yansımasının rehberliğinde yanaklarındaki kanı silmeye girişti.</p>

  <p class="calibre1">“Annenin şimdi sana her zamankinden de fazla ihtiyacı var” dedi. “Güvenebileceği birine ihtiyacı var.”</p>

  <p class="calibre1">“Bana güvenmiyor. Benden hoşlandığını bile sanmıyorum.”</p>

  <p class="calibre1">Ted dudaklarını sıktı. Bobby, Ted’in, annesinin aklındakileri görebilse bir gerçeği yakaladığını anladı. Bobby, annesinin kendisinden hoşlanmadığını biliyordu, iyi de bunu bildiğine göre, yaşlar niçin yine gözlerinden boşanmak üzereydi?</p>

  <p class="calibre1">Ted ona doğru uzandı, ama sonra bunun iyi bir fikir olmadığı hatırlayarak yine bulaşık beziyle yüzünü temizlemeye devam etti. “pekâlâ,” dedi. “Belki senden hoşlanmıyor. Bu doğruysa, senin yaptığın herhangi bir şey yüzünden değil. Neden senin sen olman.”</p>

  <p class="calibre1">Bobby bezgin bir tavırla, “Bir erkek çocuk,” dedi. “Kahrolası bir erkek çocuk.”</p>

  <p class="calibre1">“Ve babanın oğlu, bunu sakın aklından çıkarma. Yalnız unutma Bobby, annen senden hoşlansa da hoşlanmasa da, seni seviyor. Sana inanılmaz gibi gelebilir, ama gerçek bu. Seni seviyor ve sana ihtiyacı var. Sen onun tek varlığısın. Şu sırada fena halde incinmiş durumda.”</p>

  <p class="calibre1">Bobby, “İncinmiş olması onun suçu!” diye atıldı. “Ortada bir terslik olduğunu biliyordu! Siz kendiniz söylediniz bunu! Haftalardır biliyordu! Hatta aylardır. Ama o işten ayrılmadı! Bildiği halde onlarla Providence’e gitti. Her şeye rağmen onlarla gitti.”</p>

  <p class="calibre1">“Bir aslan terbiyecisi de olacakları bilir, ama buna rağmen aslan kafesine girer. Aylığının oradan geleceğini bildiği için oraya girer.”</p>

  <p class="calibre1">“Onun parası var.” Bobby tükürür gibi konuştu.</p>

  <p class="calibre1">“Görünüşe bakılırsa yeterince yok.”</p>

  <p class="calibre1">Bobby, “Hiçbir zaman yeterli göreceği kadar parası olmayacaktır,” dedi ve bu sözler ağzından çıkar çıkmaz bunun gerçeğin ta kendisi olduğunu anladı.</p>

  <p class="calibre1">“Seni seviyor.”</p>

  <p class="calibre1">“Umurumda değil. Ben onu sevmiyorum!”</p>

  <p class="calibre1">“Seviyorsun. Seveceksin. Sevmek zorundasın. Ka’dır bu.”</p>

  <p class="calibre1">“Ka da nesi?”</p>

  <p class="calibre1">“Kader.” Ted kanın çoğunu saçlarının arasından temizlemişti. Suyu kapadı ve penceredeki hayalini son bir kez kontrol etti. Bunun ötesinde sıcak yaz vardı, Ted Brautigan’ın bir daha olamayacağı kadar genç. Hatta Bobby’nin de asla bir daha olamayacağı kadar genç. Ted devam etti. “Ka kader demektir. Beni seviyor musun, Bobby?”</p>

  <p class="calibre1">“Sevdiğimi biliyorsunuz.” Bobby tekrar ağlamaya başladı. Son zamanlarda ağlamaktan başka bir şey yapmıyordu zaten. Ağlamaktan gözleri sancıyordu. “Hem de çok seviyorum.”</p>

  <p class="calibre1">“O halde annenin arkadaşı olmayı dene. En azından benim hatırım için. Onunla kal ve onun kalbindeki acının dinmesine yardımcı ol. Ben de arada sırada sana bir kart yollarım.”</p>

  <p class="calibre1">Tekrar oturma odasına döndüler. Bobby kendini biraz daha iyi hissetmeye başlıyordu, ama Ted’in kolunu omuzlarına dolamasını isterdi. Bunu her şeyden fazla isterdi.</p>

  <p class="calibre1">Banyonun kapısı açıldı, ilk çıkan Carol oldu. Kendisinde alışılagelmedik bir çekingenlikle ayaklarına bakıyordu. Saçları ıslatılmış, arkaya taranmış ve bir lastikle at kuyruğu biçiminde toplanmıştı. Üstünde Bobby’nin annesinin eski bluzlarından biri vardı ve o kadar uzundu ki elbise gibi dizlerine kadar iniyordu. Kırmızı şortu görülmüyordu bile.</p>

  <p class="calibre1">Liz, “Verandaya çıkıp bekle,” dedi.</p>

  <p class="calibre1">“Peki.”</p>

  <p class="calibre1">“Bensiz evine yürümeye kalkmayacaksın, değil mi?”</p>

  <p class="calibre1">Carol, “Hayır!” dedi. Kederli yüzü dehşetle dolmuştu.</p>

  <p class="calibre1">“Güzel. Bavullarımın yanında dur.”</p>

  <p class="calibre1">Carol hole yöneldi, ama hemen sonra döndü. “Omzumu yerine yerleştirdiğin için teşekkür ederim, Ted. Dilerim, bu yüzden başın derde girmez. İstemezdim…”</p>

  <p class="calibre1">Liz, “Şu kahrolası verandaya çık!” diye tısladı.</p>

  <p class="calibre1">Carol çizgi filmlerdeki farenin fısıltısı kadar zayıf bir sesle, “Kimsenin başını derde sokmak istemezdim,” diye tamamladı. Sonra dışarı çıktı. Liz’in bluzu üstünde başka bir günde komik gözükecek biçimde dalgalanıyordu. Liz, Bobby’ye döndü; ona dikkatle bakınca çocuğun morali büsbütün bozuldu. Annesinin öfkesi tazelenmişti. Bereli yüzünden boynuna koyu bir kızartı yayılmıştı.</p>

  <p class="calibre1">Bobby, Tanrım, şimdi ne olacak, diye düşündü. Liz yeşil anahtar halkasını gösterince anladı.</p>

  <p class="calibre1">“Bunu nereden buldun, Bobby-O?”</p>

  <p class="calibre1">“Ben… Ben…” Ne çare ki çocuk söyleyecek bir şey bulamadı, ne bir şey uydurabilir, ne de yalan söyleyebilirdi. Gerçeği bile söyleyemezdi. Bobby birden kendini çok yorgun hissetti. Şimdi dünyada en çok istediği şey yatak odasına sürünüp yatağının örtülerinin alt saklanmak ve uyumaktı.</p>

  <p class="calibre1">Ted, “Onu ben verdim,” dedi. “Dün.”</p>

  <p class="calibre1">“Oğlumu Bridgeport’taki bir bahisçinin yerine mi götürdün? R. poker salonuna mı götürdün?”</p>

  <p class="calibre1">Bobby, anahtarlığın kordonunda bahisçi yeri diye yazılı değildi diye düşündü. Poker salonu da demiyordu. Çünkü bu gibi şeyler kanunen yasak. Annem orada neler olup bittiğini babam oraya gittiği için biliyor. Babasının oğlu diye düşünüyor benim için.</p>

  <p class="calibre1">Ted, “Onu sinemaya götürdüm,” dedi. “Criterion’da Lanetliler Köyü adında bir film oynuyordu. O filmi seyrederken ben bir iş için Köşebaşı Cebi’ne gittim.”</p>

  <p class="calibre1">“Ne biçim işmiş bu?”</p>

  <p class="calibre1">“Bir boks maçıyla ilgili bahse girdim.” Bobby fena halde bozuldu. Neyin var senin? Niçin yalan söylemedin? Annemin bu gibi şeyler hakkında ne düşündüğünü bir bilsen… Ted biliyordu. Tabii ki biliyordu.</p>

  <p class="calibre1">“Boks maçıyla ilgili bir bahis ha.” Liz başını salladı. “Demek boks maçıyla ilgili bir bahse girebilmek için oğlumu Bridgeport’un bir sinemasında yalnız başına bıraktın.” Genç kadın delice bir ifadeyle güldü. “Bu yüzden sana minnettar olmam gerekiyor, değil mi? Ona ne güzel bir armağan getirmişsin. Kendisi de bir bahse girmeye ya da babası gibi poker oynayarak parasını kaybetmeye karar verirse, nereye gideceğini biliyor artık.”</p>

  <p class="calibre1">Ted, “Onu iki saat için bir sinemada bıraktım,” dedi. “Onu bana emanet etmiştin. Her iki macerayı da kazasız belasız atlattı, değil mi?”</p>

  <p class="calibre1">Liz bir an suratına tokat yemiş, sonra da bir an ağlayacakmış gibi göründü. Ardından yüzünden tüm ifade silindi. Elini anahtar halkasının etrafında yumruk yaparak cismi cebine attı. Bobby onu bir daha görmeyeceğini biliyordu. Umurunda değildi. Onu zaten bir daha görmek istemiyordu.</p>

  <p class="calibre1">Annesi, “Bobby, odana git,” dedi.</p>

  <p class="calibre1">“Hayır-“</p>

  <p class="calibre1">“Bobby, odana git”</p>

  <p class="calibre1">“Hayır! Gitmeyeceğim!”</p>

  <p class="calibre1">Paspasın üstünde, Liz Garfield’in bavullarının yanında bir güneş kümesinin içinde duran ve Liz Garfield’in eski bluzunun içinde yüzen Carol içerde seslerin yükselmesi üzerine ağlamaya başladı.</p>

  <p class="calibre1">Ted, “Odana git, Bobby,” dedi yavaşça. “Seninle tanıştığım ve seni tanıdığım için mutluyum.”</p>

  <p class="calibre1">Bobby’nin annesi çok şey ima eden öfkeli bir sesle, ” Seni tanıdığım için çok mutluyum!’” Ama Bobby onu anlayamadı, Ted de ona dikkat etmedi.</p>

  <p class="calibre1">Ted, “Odana git,” diye yineledi.</p>

  <p class="calibre1">“Siz iyi olacak mısınız? Ne demek istediğimi biliyorsunuz.”</p>

  <p class="calibre1">“Evet.” Ted gülümsedi, parmaklarını öptü ve öpücüğü Bobby’ye doğru üfürdü. Bobby öpücüğü yakaladı, etrafında elini yumruk yaptı ve onu sıkı sıkı tuttu. “İşlerim yolunda gidecek.”</p>

  <p class="calibre1">Bobby yavaşça yatak odasının kapısına yürüdü. Başını eğmiş, gözlerini papuçlarının üstüne dikmişti. Kapının yanına varmıştı ki, bunu yapamam. Böyle gitmesine izin veremem, diye düşündü.</p>

  <p class="calibre1">Ted’in yanına koştu, adama sarıldı ve yüzüne, alnına, yanaklarına, çenesine, dudaklarına, gözlerinin ince ve ipeksi kapaklarına öpücükler yağdırmaya başladı. “Ted, seni seviyorum.”</p>

  <p class="calibre1">Ted de kararından dönerek onu kucakladı. Bobby yaşlı adamın tıraş kreminin kokusunu ve Chesterfield sigaralarının daha kuvvetli aramasını duyabiliyordu. Bu kokuları tıpkı Ted’in iri ellerinin ona dokunuşu, sırtını okşayışı ve kafatasının arkasını avuçlayışı gibi uzun zaman beraberinde taşıyacaktı. Ted, “Bobby, ben de seni seviyorum,” dedi.</p>

  <p class="calibre1">“Yapmayın, Tanrı aşkına!” Liz bu sözleri neredeyse bağırarak söylemişti. Bobby ona doğru döndü ve Don Biderman’ın annesini bir köşeye sıkıştırdığını gördü. Bir yerlerde Benny Goodman Orkestrası‘nın sonuna kadar açılmış bir hi-fi’si çalıyordu. Bay Biderman tokatlayacakmış gibi elini uzatmıştı. Adam, Liz’e daha isteyip istemediğini soruyor, böylesinden hoşlanıyorsa daha fazlasını verebileceğini söylüyordu. Annesinin dehşet içindeki kavrayışını Bobby tâ içinde hissedebiliyordu.</p>

  <p class="calibre1">“Bilmiyordun, değil mi?” dedi. “En azından isteklerinin tümünü bilmiyordun. Senin bildiğini sandılar, ama sen bilmiyordun.”</p>

  <p class="calibre1">Annesi, “Hemen odana git. Yoksa polise telefon edip bir devriye arabası yollamalarını isterim. Şaka etmiyorum, Bobby-O.”</p>

  <p class="calibre1">Bobby, “Şaka etmediğini biliyorum,” dedi. Odasına girip kapıyı kapadı. Önce iyi olduğunu düşündü, ama sonra kusacağını veya bayılacağını ya da her ikisini yapacağını sandı. Titreyen bacaklarla odanın öteki ucundaki yatağına yürüdü. Sadece buraya oturmaya niyetlenmişti, ama midesiyle sırtındaki bütün kaslar yok olmuş gibi yatağa köşegen biçim de uzandı. Ayaklarını yukarı kaldırmayı denedi, ama bacakları da bütün kaslarını yitirmiş gibi hareketsiz kaldı. Birden Sully-Jonn gözlerinin önünde canlandı. Üstünde mayosuyla bir yüzer raftın merdivenini tırmanıyor kalasın ucuna koşuyor ve suya dalıyordu. Şimdi S-J’nin yanında olmak isterdi. Burada olmasın da nerede olursa olsundu. Burada olmasın da nerede olursa olsundu. Burada olmasın da başka her nerede olursa olsundu.</p>

  <p class="calibre1">Bobby uyandığında odasındaki ışık loşlaşmıştı. Yere baktığı zaman penceresinin dışındaki ağacın gölgesini göremiyordu. Üç, belki de dört saat uyumuş ya da baygın yatmıştı. Ter içinde kalmış, bacakları uyuşmuştu. Onları yatağın üstüne çekmemişti.</p>

  <p class="calibre1">Şimdi bunu deneyince ayaklarına saplanan iğneler neredeyse haykırmasına yol açacaktı. Bunun üzerine yere kaydı, iğneler şimdi bacaklarının yukarsına kayarak kasıklarına kadar çıktı. Dizlerini kulaklarına kadar yükseltmiş durumda oturuyor, sırtı sancıyor, bacakları titriyordu. Kafasının içi de sanki pamukla doluydu. Korkunç bir şey olmuştu, ama o bunun ne olduğunu önce hatırlayamadı. Orada sırtını yatağın başına dayayıp otururken ve Yalnız Kovboy maskeli Clayton Moore’a bakarken her şeyi hatırlamaya başladı. Carol’un çıkık kolu, dayak yemiş ve çılgına dönmüş annesi, onun yeşil anahtarlığı burnuna sokusu. Ve tabii ki Ted.</p>

  <p class="calibre1">Ted şimdiye kadar gitmiş olmalıydı. Bu en iyisiydi, ama düşüncesi bile insana ne kadar acı veriyordu.</p>

  <p class="calibre1">Ayağa kalkıp odayı iki kere arşınladı. İkinci defasında pencerenin yanında durdu, tutulmuş ve terli ensesini elleriyle ovuşturarak dışarı çıktı Sokağın biraz aşağısında Sigsby ikizleri Dina ve Dianne ip atlıyorlardı, ama öteki çocuklar akşam yemeği yemek ya da yatmak için içeri girmişlerdi. Park farlarını yakmış bir araba kayarak geçti. Saat Bobby’nin sandığından daha geçti. Gecenin tanrısal gölgeleri ortalığı kaplıyordu.</p>

  <p class="calibre1">Bobby bacaklarındaki karıncalanmayı gidermek için odasını bir kez daha dolaştı. Kendini hücresini arşınlayan bir tutuklu gibi hissediyordu, oda kapısının kilidi yoktu -annesininkinin de yoktu- ama o kendini buna rağmen bir tutsak gibi hissediyordu. Dışarı çıkmaya korkuyordu. Annesi onu yemeğe çağırmamıştı, Bobby de karnının -en azından biraz- aç olmasına rağmen, dışarı çıkmaya korkuyordu. Onu nasıl bulacağından ya da onu hiç bulamamaktan korkuyordu. Ya annesi sonunda Bobby-O’ dan, yalancı ve budala küçük Bobby-O’dan, babasının oğlundan bıktığına karar verdiyse? Liz oradaysa ve görünürde normal olsa bile… Normal diye bir şey var mıydı? İnsanların bazen yüzlerinin gerisinde korkunç şeyler oluyordu. Bobby şimdi biliyordu bunu. Odasının kapalı kapısına ulaşınca durdu. Yerde bir kâğıt parçası görmüştü. Eğilip aldı. Ortalık henüz yeterince aydınlık olduğundan kâğıtta yazılı olanları rahatça okuyabildi.</p>

  <p class="calibre1">Sevgili Bobby</p>

  <p class="calibre1">Bu pusulayı okuduğun zaman ben gitmiş olacağım, ama seni düşüncelerimde beraberimde götüreceğim. Lütfen anneni sev ve onun seni sevdiğini unutma. Bu öğleden sonra korkmuş, incinmiş ve utanmıştı, insanları biz bu halleriyle gördüğümüz zaman onları en kötü halleriyle görmüş oluruz. Odamda senin için bir şey bıraktım. Verdiğim sözü unutmayacağım.</p>

  <p class="calibre1">Sevgiler, Ted</p>

  <p class="calibre1">Kartlar, bana verdiği söz buydu. Bana kartlar yollayacaktı. Bobby kendini daha iyi hissederek Ted’in gitmeden önce kapısının altından içeri attığı pusulayı katladı ve odasının kapısını açtı.</p>

  <p class="calibre1">Oturma odası boştu, ama düzeltilmişti. TV’nin yanındaki duvar eskiden orada güneş biçiminde bir saat olduğunu bilmeseniz hemen hemen kusursuz görünüyordu. Şimdi duvarda saatin eskiden ası olduğu vidalı çivi boş kalmıştı.</p>

  <p class="calibre1">Bobby annesinin odasında horladığını duydu. Liz hep horlardı ama bu yaşlı birininki ya da sinemada horlayan bir sarhoşunun ki gibi ağır bir horultuydu. Bobby, bu onu incittikleri için, diye düşündü.</p>

  <p class="calibre1">Bir an Bay Biderman’la iki serseri arkadaşının birbirlerini dirsekleriyle dürtmeleri ve sırıtmaları gözlerinin önünde canlandı. Bobby, öldü domuzu, kes gırtlağını, diye düşündü. Bunu düşünmek istemiyordu ama düşünmemek elinde değildi.</p>

  <p class="calibre1">Bobby, Jack’in devin şatosundaki adımları kadar sessiz biçimde parmaklarının ucuna basa basa oturma odasını aştı, holün kapısını açtı ve dışarı çıktı. İlk merdiveni ayaklarının ucuna basarak çıktı. (Tırabzan tarafını</p>

  <p class="calibre1">yeğlemişti. Nedeni de Hardy Boys polisiye romanlarında merdivenin o yanından çıkılması halinde basamakların daha az gıcırdadığını okumuş olmasıydı.) İkinci katın merdivenini ise koşa koşa tırmandı.</p>

  <p class="calibre1">Ted’in kapısı açık duruyordu; gerideki oda hemen hemen boştu. Oraya koyduğu tek tük birkaç parça eşya; gün batımında balık tutan bir adam, İsa Peygamber’in ayaklarını yıkayan Mary Magdalene’in bir resmi, bir takvim gitmişti. Masanın üstündeki sigara tablası boştu, hemen yanındaysa Ted’in saplı torbalarından biri duruyordu, içinde karton kapaklı dört kitap vardı: Hayvan Çiftliği, Avcının Gecesi, Hazine Adası ve Farelerle İnsanlar. Kese kâğıdının yanında Ted’in titrek, fakat rahatlıkla okunabilir elyazısıyla şunlar yazılıydı:</p>

  <p class="calibre1">“Önce Steinbeck’i oku. Lennie’ye Lennie’nin daima duymayı istediği öyküyü anlatırken George, “Bizim gibi gençler,” diyor. Bizim gibi gençler kim? Steinbeck için ne anlam taşıyor? Senin için ne anlam taşıyor? Kendi kendine bunu sor.”</p>

  <p class="calibre1">Bobby karton kapaklı kitapları aldı, ama torbayı bıraktı. Ted’in saplı kâğıt torbalarından birini görürse annesinin tekrar çıldırmasından korkmuştu. Buzdolabına bakınca içinde bir şişe Fransız hardalıyla bir karbonattan başka bir şey görmedi. Buzdolabını kapadı ve etrafına bakındı. Burada sanki hiç kimse yaşamamıştı. Yalnız… sigara tablasına yürüdü, burnuna yaklaştırdı ve derin derin soludu. Chesterfield’lerin kokusu kuvvetliydi ve Ted’i geri getirdi. Ted’in yanında, mutfak masasının başında oturup Sineklerin Tanrısı hakkında konuşmasını, banyo aynasının karşısında durup o korkunç görünümlü usturasıyla tıraş olmasını ve ona anlamadığı yorumları okuyan Bobby’yi dinlemesini.</p>

  <p class="calibre1">Ted’in kese kâğıdının bir yanında son bir soru bırakması: Bizim gibi gençler. Bizim gibi gençler kim?</p>

  <p class="calibre1">Bobby tekrar soluyarak küçük kül zerreciklerini içine çekti ve hapşırmamak için kendini zorladı. Kokuyu içinde tuttu, gözlerini kapayarak onu elinden geldiğince belleğine işledi, bu arada pencerenin dışındaki karanlıktan bir çağrı gibi Bowser’in kaçınılmaz ve sonu gelmez havlamaları geliyordu: “Vuuf-vuuf- vuuf, vuuf-vuuf-vuuf.” Bobby sigara tablasını tekrar masanın üstüne bıraktı. Hapşırma hissi geçmişti. Çocuk, bir Chesterfield içeceğim. Bütün hayatımca onları içeceğim, diye karar verdi.</p>

  <p class="calibre1">Kitapları önünde tutarak ve ikinci kattan binanın holüne inerken merdivenin dışında yürüyerek kendi dairesine yollandı. Eve süzüldü, oturma odasından parmaklarının ucuna basa basa geçti. (Annesi hâlâ horluyor, her zamankinden daha gürültülü sesler çıkarıyordu.) ve yatak odasına girdi. Kitapları yatağının altına -çok geriye- koydu. Annesi onları bulursa Bay Burton’un ona verdiğini söyleyecekti. Bu bir yalandı, ama doğruyu söylerse annesi kitapları elinden alırdı. Hem yalan söylemek artık ona kötü gözükmüyordu. Yalan söylemek gerekli olabilirdi. Zaman içinde bir zevke bile dönüşebilirdi.</p>

  <p class="calibre1">Bundan sonra? Midesindeki guruldama onun yerine karar verdi. Sırada bir çift fıstık ezmeli ve marmelatlı sandviç vardı.</p>

  <p class="calibre1">Mutfağa gitmeye hazırlandı. Annesinin aralık duran yatak odası kapısının dışından bir şey düşünmeden parmaklarının ucuna basarak geçti sonra durdu. Liz yatağında kıpırdıyordu. Horultuları da kopuk kopuk olmuştu ve kadın uykusunda konuşuyordu, inler gibi yapılan bir konuşmaydı. Bobby ne söylediğini çıkaramasa da buna gerek olmadığını anlamakta gecikmedi. Annesini nasılsa duyuyordu Her şeyi de görüyordu. Annesinin düşüncelerini? Düşlerini? Bunlar neyseler, korkunçtular.</p>

  <p class="calibre1">Bobby mutfağa doğru üç adım daha atmayı başardı, ama son kadar korkunç bir şey gördü ki, soluğu tıpkı bir buz parçası gibi boğazına tıkandı. BRAUTİGAN’I GÖRDÜNÜZ MÜ! O, SOYU BELİRSİZ YASLI BİR KÖPEKTİR, ama BİZ ONU SEVİYORUZ!</p>

  <p class="calibre1">Çocuk, “Hayır,” diye fısıldadı. “Ah anne, hayır.”</p>

  <p class="calibre1">Annesinin bulunduğu yere girmek istemiyordu, fakat ayaklan kendiliğinden o yöne döndü. Tıpkı bir rehine gibi ayaklarının onu götürdüğü yere gitti. Elinin uzanarak annesinin yatak odası kapısını sonuna kadar açmasını seyretti.</p>

  <p class="calibre1">Annesinin yatağı bozulmamıştı. Liz, elbisesiyle örtünün üstüne uzanmış, bir bacağını, dizi göğsüne değecek şekilde yukarı kıvırmıştı. Bobby onun çorabının üst kenarını ve jartiyerini görebiliyordu. Bu da ona Köşebaşı Cebi’ndeki takvim kızını, eteklerini yukarılara kadar sıyırarak arabadan inen bayanı hatırlattı. Şu farkla ki, Packard’dan inen bayanın çorabının yukarsında çirkin izler yoktu.</p>

  <p class="calibre1">Liz’in yüzünün bereli olmayan yerlerini sanki ateş basmıştı; saçları terden keçeleşmiş; yanakları gözyaşlarından ıslanmış, bulaşan makyajından yapış yapış olmuştu. Odaya girdiğinde bir kalas Bobby’nin ayağının altında gıcırdadı. Liz bir çığlık atınca, çocuk taş kesildi. Annesinin gözlerinin açılacağına emindi.</p>

  <p class="calibre1">Fakat Liz uyanacağına duvara doğru yuvarlandı. Odasında Liz’den yayılan karmakarışık düşünceler ve imajlar net değil, fakat daha keskindi. Tıpkı bir hastadan dökülen terler gibi. Bütün bunların arasına Benny Goodman’ın müziği karışıyor, kadının boğazına dökülen kanın kokusu duyuluyordu.</p>

  <p class="calibre1">Bobby, Brautigan’ı gördünüz mü, diye düşündü. O, soyu belirsiz yaşlı bir köpektir, ama biz onu seviyoruz. Brautigan’ı gördünüz mü?</p>

  <p class="calibre1">Liz yatmadan önce perdelerini kapattığından oda çok karanlıktı. Bobby bir adım daha attı, sonra annesinin bazen makyajını yapmak için önüne oturduğu aynalı masanın başında durdu. Liz’in çantası oradaydı. Bobby, Ted’in onu kucaklayışını düşündü. Bobby bu kucaklanmayı çok istemiş, müthiş bir ihtiyaç duymuştu. Ted sırtını okşamış, kafasını avuçlamıştı. “Dokunduğum zaman bir tür pencere geçiririm. Joneport’tan dönerlerken Ted takside ona öyle demişti. Şimdi annesinin makyaj masasının başında ellerini yumruk yapmış vaziyette dururken Bobby bu pencereden annesinin kafasından geçenleri seyretti.</p>

  <p class="calibre1">Önce annesinin trenle eve dönüşünü gördü. Liz kendi içine bükmüştü, yüzünü mümkün olduğu kadar az insanın görmesi için Proidence’le Harwich arasında on bin arka bahçeye bakışını dikmişti. Bobby, Carol bluzunu giyerken Liz’in, rafta diş bardağının yanında duran parlak yeşil renkli anahtar halkasını fark ettiğini gördü. Onun Carol’u evine götürdüğünü, yol boyunca kızı soru yağmuruna tuttuğunu, soruları tıpkı makineli tüfek gibi birbiri ardına sıraladığını gördü. Numara yapamayacak kadar sarsılmış ve yıpranmış olan Carol soruların hepsini yanıtlamıştı. Bobby annesinin Commonwealth Parkı‘na doğru yürüdüğünü -hayır, topalladığını- gördü. Onun, bu karabasandan bari yararlı bir şeyler çıkabilse, yararlı herhangi bir şey çıkabilse, diye düşündüğünü duydu.</p>

  <p class="calibre1">Annesinin gölgedeki bir banka oturduğunu, bir süre sonra da ayağa kalkıp bir baş ağrısı ilacı almak ve eve dönmeden önce bunu yutmak için fark edişini seyretti. Spicer’e doğru yürüdüğünü gördü. Sonra tam parktan çıkacağı sırada Bobby onun bir ağaca tutturulmuş olan bir şeyi fark edişini seyretti. Bu şeyler zaten kentin her tarafında bir yerlere iliştirilmişti. Liz parka giderken birkaç tanesinin yanından geçmiş, ama düşünceye dalmış olduğu için onları fark etmemiş olmalıydı.</p>

  <p class="calibre1">Bobby bir kez daha kendini kendi vücudunun içindeki bir yolcu gibi hissetti, hepsi bu kadar. Elinin uzandığını (Birkaç yıl sonra parmakları bir sigara tiryakisinin sarı lekeleriyle kaplanacaktı.) iki parmağının bir makas hareketi yaparak Liz’in çantasından sarkan bir şeyi yakaladığını gördü. Bobby kâğıdı açtı ve yatak odasının kapı yönünden gelen zayıf ışıkta ilk iki satırı okudu:</p>

  <p class="calibre1">BRAUTIGAN’I GÖRDÜNÜZ MÜ!</p>

  <p class="calibre1">O, SOYU BELİRSİZ YAŞLI BİR KÖPEKTİR, ama BİZ ONU SEVİYORUZ!</p>

  <p class="calibre1">Bobby’nin gözleri aşağıdaki satırlara kaydı. Bunlar hiç kuskusuz annesini büyülemiş, başka tüm düşünceleri aklından silmişti:</p>

  <p class="calibre1">ÇOK BÜYÜK BİR ÖDÜL vereceğiz. (şşş)</p>

  <p class="calibre1">Liz’in dilediği, umut ettiği, gerçekleşmesi için dua ettiği iyi şey buydu; burada ÇOK BÜYÜK BİR ÖDÜL vardı. Peki.</p>

  <p class="calibre1">Tereddüt edemedin, değil mi? Çünkü hayat Don Biderman’larla doluydu ve hayat da âdil değildi.</p>

  <p class="calibre1">Bobby elinde posterle ayaklarının ucuna basa basa odayı terk etti. Geniş ve yumuşak adımlar atıyor, ayaklarının altında bir kalas gıcırdayınca donup kalıyor, sonra yine ilerliyordu. Arkasında annesinin mırıltı halindeki konuşması, yerini yine hafif horultulara bırakmıştı. Bobby oturma odasına ulaşabildi, kilidin tıkırdamasına engel olmak için kapı kapanana kadar tokmağı sıkıca tuttu. Sonra, telefona koştu. Şimdi annesinden uzaklaşınca kalbinin yarış temposuyla attığını, boğazında da pas tadı olduğunu fark ediyordu. Duyduğu açlıktan eser kalmamıştı.</p>

  <p class="calibre1">Telefonun ahizesini eline aldı, annesinin kapısının hâlâ kapalı olduğuna emin olmak için alelacele etrafına bakındı, ardından postere danışmadan numarayı çevirdi. Numara belleğine işlenmişti: HOusitonic 5-8337. Numarayı çevirmesi sona erince sadece bir sessizlik oldu. Bunda da şaşılacak bir şey yoktu: Harwich’de bir HOusitonic santralı yoktu ki. Ve Bobby garip şekilde sıcak olan kasıklarıyla ayaklarının tabanı dışında tepeden tırnağa üşüyordu. Nedeni Ted hesabına duyduğu korkuydu. Hepsi bu.</p>

  <p class="calibre1">Bobby ahizeyi yerine bırakacağı sırada bir tıkırtı duyuldu. Derken bir ses, “Evet?” dedi.</p>

  <p class="calibre1">Bobby, bu Biderman, diye panik halinde düşündü. Tanrım, bu Biderman!</p>

  <p class="calibre1">Ses, “Evet?” dedi yine. Hayır, Biderman’ın sesi değildi. Biderman’a göre fazla hafifti. Bir hergelenin sesiydi bu ve vücut ısısı hızla sıfır noktasına doğru düşerken Bobby hattın öbür ucundaki adamın gardrobunda mutlaka sarı bir paltosu olduğunu bildi.</p>

  <p class="calibre1">Gözleri birden ısındı ve arkaları kaşınmaya başladı. “Bu Sagamo ailesi mi?” diye sormak dilinin ucuna kadar gelmişti. Telefona yanıt veren her kimse evet derse, Bobby onlardan Ted’i rahat bırakmalarını isteyecekti. Onlara Ted’i rahat bırakırlarsa, Bobby Garfield’in onlar için her ne isterlerse yapacağını söyleyecekti. Ama şimdi fırsat ayağına geldiği halde hiçbir şey söyleyemiyordu. Şu ana kadar alçak adamların varlığına yüzde yüz inanmamıştı. Şimdi hattın öbür ucunda bir şey vardı, Bobby Garfield’in bildiği hayatla hiçbir ilişiği olmayan bir şey.</p>

  <p class="calibre1">Ses, “Bobby?” dedi. Seste gizli bir zevk seziliyordu. Bir kere daha Bobby dedi, ama soru işareti olmadan. Bobby’nin görüş alanına lekeler dolmaya başladı; evin oturma odası birdenbire siyah renkli bir karla doldu. Bobby, “Lütfen…” diye fısıldadı. Tüm iradesini toplayarak cümlesini tamamlamak için kendini zorladı. “Ne olur, gitmesine izin verin.”</p>

  <p class="calibre1">Boşluktan gelen ses, “Olamaz,” dedi. “O Kral’a aittir. Sen uzak dur, Bobby, işimize karışma. Ted bizim köpeğimiz. Sen de bizim köpeğimiz olmak istemezsen uzak dur.”</p>

  <p class="calibre1">Klik.</p>

  <p class="calibre1">Bobby telefonu bir saniye daha kulağında tuttu. Titremeye ihtiyaç duyuyor, ama üşüdüğü için bunu da yapamıyordu. Gözlerinin arkasındaki kaşıntı hafiflemeye yüz tutmuş, görüşüne karışan iplikler de ortalığa egemen kasvetin içinde erimeye başlamıştı. Sonunda telefonu başının yanından uzaklaştırdı, onu elinden bırakmaya hazırlandı, ama sonra durakladı. Telefon aygıtının delikli ahizesinde düzinelerle küçük kırmızı daire göze çarpıyordu. Hattın öbür ucundaki şeyin sahibi sanki telefonun kanamasına neden olmuştu.</p>

  <p class="calibre1">Bobby yumuşak ve hafif iniltiler salıvererek ahizeyi yerine bıraktı ve odasına yürüdü. Sagamore Ailesi’nin numarasındaki adam, “Sen işimize karışma,” demişti ve, “Ted bizim köpeğimiz,” diye eklemişti. Ama Ted bir köpek değildi. O bir insandı ve Bobby’nin arkadaşıydı.</p>

  <p class="calibre1">Bobby, annem bu gece Ted’in nerede olacağını onlara söylemiş olabilir. Sanırım, Carol biliyordu. Biliyorsa ve anneme söylediyse… diye düşündü.</p>

  <p class="calibre1">Bobby Bisiklet Fonu kavanozunu kaptı. İçindeki bütün parayı aldı ve odadan çıktı. Annesine bir not bırakmayı düşünmüştü, ama bırakmadı. Bırakmış olsa, Liz HOusitonic 5-8337’ye tekrar telefon eder ve Bobby-O’sunun ne yaptığını o uçtaki hergeleye söyleyebilirdi ki bırakmayışının nedenlerinden biri buydu. İkinci bir neden, Ted’i zamanında uyarabilirse onunla gidebilecek olmasıydı. Ted şimdi onunla gitmesine izin vermek zorunda kalacaktı. Ya alçak adamlar onu öldürür veya kaçırırlarsa? Bütün bunlar da kaçmakla aşağı yukarı aynı şey, öyle değil mi?</p>

  <p class="calibre1">Bobby evin içinde son bir defa etrafına bakındı. Annesinin horlamalarına kulak verirken elinde olmayarak yüreği burkuldu. Kafasının içinde de bir çekişme vardı. Ted haklıydı: Bobby her şeye rağmen annesini seviyordu. Eğer ka varsa, annesini sevmesi de bunun bir parçasıydı.</p>

  <p class="calibre1">Öyleyken Bobby annesini bir daha görmemeyi ümit ediyordu.</p>

  <p class="calibre1">Bobby, “Hoşça kal, anne,” diye fısıldadı. Bir dakika sonra Broad Sokağı Tepesi’nde gitgide koyulaşan karanlığın içine koşuyordu. Bir tekinin bile dışarı fırlamaması için bir eli cebindeki para tomarının üstündeydi.</p>
</body>
</html>
