<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>58</h1>

  <p>SVENKA’YA DORTLICH’İN babası hiç ölmeyecekmiş gibi geliyordu. İhtiyar adam iki yıldır nefes almayı sürdürüyor, tabut da muşambaya sarılı olarak Svenka’nın daracık evindeki bıçkı tezgahının üstünde bekliyordu. Salonunun büyük kısmını tabut işgal ediyordu. Bu da Svenka’nın birlikte yaşadığı kadınla sık sık tartışmasına sebep oluyordu, kadın tabutun üstü yuvarlak olduğu için büfe olarak bile kullanamadığından şikayetçiydi. Birkaç ay sonra, tabutu Svenka’nın feribotla Helsinki’den gelen insanlardan gasp ettiği konserve yiyecekleri saklamak için kullanmaya başlamıştı.</p>

  <p>Joseph Stalin’in iki yıl süren tehlikeli temizlik harekatında Svenka’nın üç memur arkadaşı vurulmuş, dört tanesi de Lubyanka Hapishanesi’nde asılmıştı.</p>

  <p>Svenka gitme zamanının geldiğini görüyordu. Sanat eserleri ona kalmıştı ve bırakacak değildi. Dortlich’in bütün kontaklarını devralmamıştı ama düzgün belgeler temin edebilirdi. İsveç’te kontakları yoktu fakat Riga - İsveç arasında çalışan feribotlarda bir kez denize açıldıktan sonra bir paketle başa çıkabilecek insanları vardı.</p>

  <p>Her şey sırasıylaydı.</p>

  <p>Pazar sabahı saat altı kırk beşte, hizmetçi Bergid, Dortlich’in babasının yaşadığı Vilnius apartmanından çıktı. Kiliseye gidiyormuş gibi görünmemek için başını örtmemişti ve İncil’i ile eşarbını makul büyüklükteki çantasında taşıyordu.</p>

  <p>O gideli on dakika olmuştu ki, Dortlich’in babası yattığı yerden, Bergid’den daha ağır birinin merdivenden çıktığını duydu. Sonra birisi sokak kapısının kilidini eğeliyormuş gibi sesler geldi.</p>

  <p>Dortlich’in babası büyük bir gayretle kendini yastıklarının üstüne itti.</p>

  <p>Sokak kapısı itilerek açılırken eşiğe sürttü. İhtiyar adam yanındaki komodinin çekmecesini karıştırdı ve bir Luger tabanca çıkardı. Çabalarından bitap düşmüş olarak silahı iki eliyle kavrayıp örtünün altına soktu.</p>

  <p>Odasının kapısı açılana kadar gözlerini kapadı.</p>

  <p>“Uyuyor musunuz Herr Dortlich? Umarım rahatsız etmemişimdir” dedi Çavuş Svenka, sivil giysiler giymiş, saçlarını arkaya yatırmıştı.</p>

  <p>“Ah, sensin demek.” İhtiyar adamın ifadesi her zamanki gibi öfkeliydi ama gerektiği kadar güçsüz görünüyordu.</p>

  <p>“Polis ve Gümrük Kardeşliği adına geldim” dedi Svenka. “Bir dolabı temizliyorduk ve oğlunuzun eşyalarının bir kısmını daha bulduk.”</p>

  <p>“İstemem onları. Sizde kalsın” dedi ihtiyar adam. “Kilidi mi kırdın?”</p>

  <p>“Kimse kapıya bakmayınca ben de kendim girdim. Evde kimse yoksa kutuyu bırakır giderim diye düşünmüştüm. Bende oğlunuzun anahtarı var.”</p>

  <p>“Onun hiç anahtarı olmadı.”</p>

  <p>“Bu onun maymuncuğu.”</p>

  <p>“O zaman giderken de kilitleyebilirsin.”</p>

  <p>“Teğmen Dortlich bana sizin ... durumunuzla ve son arzularınızla ilgili bazı sırlarını açmıştı. Kağıtları doldurdunuz mu? Belgeler sizde mi? Kardeşlik artık arzularınızı yerine getirmenin bizim görevimiz olduğuna inanıyor.”</p>

  <p>“Evet” dedi Dortlich’in babası. “İmzaladım ve tanıklara da gösterdim. Bir kopyası Klaipeda’ya gönderildi. Sizin bir şey yapmanıza gerek yok.”</p>

  <p>“Evet, gerek var. Tek bir şeye.” Çavuş Svenka kutuyu bıraktı.</p>

  <p>Yatağa yaklaşırken gülümsedi, bir koltuktan bir minder aldı, örümcek gibi yan yan gelip minderi ihtiyar adamın yüzüne bastırdı, dirseklerini de koyup bütün ağırlığıyla abandı. Ne kadar sürerdi? İhtiyar adam çırpınmıyordu.</p>

  <p>Svenka kasığında sert bir şey hissetti, örtü altında kabardı ve Luger çalıştı. Svenka derisindeki ve içinin derinliklerindeki yanmayı hisseti ve sırtüstü düştü, ihtiyar adam silahı kaldırıp iki el daha ateş etti ve Svenka’yı göğsünden ve çenesinden vurdu, namlu kaydı ve son kurşunu da kendi ayağına sıkmış oldu. İhtiyar adamın kalbi hızla attı, attı ve durdu. Yatağının üstündeki saat o sırada yediyi vuruyordu ama o sadece ilk dördünü duyabilmişti.</p>
</body>
</html>
