<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>33</h1>

  <p>PARİS OPERASI’NIN merkez sahnesinde, Dr. Faust Şeytanla pazarlığını sürdürüyordu. Hannibal Lecter ile Leydi Murasaki, sahnenin sol tarafındaki özel locadan, Faust’un Gamier’in ateşe dayanıklı tavanını saran alevlerden kaçınmak için yaptığı savunmayı izliyorlardı.</p>

  <p>On sekiz yaşındaki Hannibal, Mephistopheles’e eğilim duyuyor ve Faust’u hor görüyordu ama eserin zirveye çıkışım yarım kulakla dinlemekteydi. O, bütün opera boyunca Leydi Murasaki’yi izlemiş ve onu solumuştu. Opera dürbünleriyle sahneyi değil, Leydi Murasaki’yi izleyen başka centilmenler de vardı.</p>

  <p>Sadece sahne ışıklarının olduğu salonda, Leydi Murasaki bir siluet halinde, tıpkı Hannibal’ın çocukken onu şatoda ilk kez gördüğü gibiydi. Görüntüler sırayla gözünün önüne geliyordu: <i>yağmur oluğundaki karganın parıltısı, Leydi Murasaki ’nin saçının parıltısı. Önce onun siluetini görmüş, sonra pencereyi açmasıyla yüzüne ışık vurmuştu.</i></p>

  <p>Hannibal, düşler köprüsünde epeyce yol kat etmişti. O müteveffa kontun gece elbiselerini dolduracak kadar büyümüş, ama Leydi Murasaki’nin dış görünüşü hiç değişmemişti.</p>

  <p>Leydi Murasaki ellerini kucağında birleştirdi ve Hannibal, müziğin sesine rağmen kumaşın hışırtısını duyabildi. Bakışlarının farkında olduğunu bildiği için, gözünü çevirdi, locaya bakındı.</p>

  <p>Locanın kendine has bir karakteri vardı. Koltukların arkasında, öbür localardan perdeyle ayrılan yerde, ayakları küçük yaramaz keçilerden oluşan bir kanepe bulunuyordu, aşağıdaki orkestra ara verdiğinde aşıklar buraya çekilebiliyordu. Önceki sezonda, yaşlıca bir centilmenin, “Bumblebee’nin Uçuşu” operasının final sahnesinde, o kanepede kalp krizi geçirdiğini Hannibal tesadüfen duymuştu.</p>

  <p>Hannibal ile Leydi Murasaki locada yalnız değildi.</p>

  <p>Öndeki koltuklarda Paris Emniyet Müdürü ile karısı oturuyor ve Leydi Murasaki’nin biletleri nereden bulduğunu merak ediyordu. Tabi ki Müfettiş Popil sayesinde bulmuştu. Popil’in bizzat gelememesi ne kadar hoş olmuştu - muhtemelen bir cinayet soruşturmasıyla meşguldü, Hannibal bunun çok vakit alacak tehlikeli bir soruşturma olmasını diliyordu, hatta açık havada, ölümcül yıldırımların altında sürse daha da iyi olurdu.</p>

  <p>Işıklar yandı ve tenor Beniamino Gigli hakkettiği gibi ayakta alkışlandı. Emniyet müdürü ile karısı locada dönüp, etraflarındakilerle el sıkışmaya başladılar, alkışlamaktan herkesin elleri nemlenmişti.</p>

  <p>Müdürün eşinin parlak ve meraklı gözleri vardı. Kontun şık giysileri içindeki Hannibal’ı kolundan tutup bir soru sormaktan kendini alamadı. “Genç adam, kocam sizin Fransa’da tıp fakültesine kabul edilen en genç kişi olduğunuzu söyledi.”</p>

  <p>“Kayıtlar henüz tamamlanmadı Madam. Muhtemelen cerrah yardımcıları da ...”</p>

  <p>“Bütün ders kitaplarını bir haftada okuyup bitirdiğiniz ve paranızı geri almak için kitapevine götürdüğünüz doğru mu?”</p>

  <p>Hannibal gülümsedi. “Ah, hayır Madam. Bu tam anlamıyla doğru sayılmaz” dedi. <i>Bu bilgiyi kim vermişti acaba? Herhalde biletleri temin eden kişi.</i> Hannibal hanımefendiye iyice yaklaştı. Bir çıkış yolu bulmak için gözlerini emniyet müdürüne çevirip hanımefendinin eline uzandı ve yüksek sesle “Bu bana bir suçmuş gibi geldi” diye fısıldadı.</p>

  <p>Faust’un günahlarının bedelini ödediğini görmekten ötürü müdürün keyfi yerindeydi. “Eğer karıma hemen itiraf ederseniz bu suça göz yumacağım genç adam” dedi.</p>

  <p>“Gerçek şu ki Madam, bütün parayı geri alamadım. Kitapçı, kitapları yeniden depoya kaldırma zahmeti için iyi yüz franga el koydu.”</p>

  <p>Operanın şık apliklerle aydınlatılmış geniş merdivenlerini, kalabalığı yararak inen Hannibal ve Leydi Murasaki, Faust’un kalabalıktan uzaklaşmasından bile hızla, tavanı resimlerle süslü fuayeye indiler. Dışarıda taksiler bekliyordu. Bir satıcının mangalından, Faust’un kabusunun esintilerini taşıyan dumanlar çıkıyor, havada dantel gibi şekiller oluşturuyordu. Hannibal bir taksi tuttu.</p>

  <p>“Müfettiş Popil’e kitaplarımdan söz etmenize şaşırdım” dedi arabaya binince.</p>

  <p>“Kendisi bulmuş” dedi Leydi Murasaki. “O müdüre söylemiş, müdür de eşine. Hanım da flört etmek istedi. Sen normalde böyle kalın kafalı değilsindir Hannibal.”</p>

  <p><i>Artık kapalı yerlerde benimleyken huzursuz oluyor; bunu da saldırgan davranarak gösteriyor.</i></p>

  <p>“Özür dilerim.”</p>

  <p>Taksi bir sokak lambasının altından geçerken Leydi Murasaki ona çabucak bir göz attı. “Kinin, yargılarına gölge düşürüyor. Müfettiş Popil seninle ilgileniyor çünkü onun merakını uyandırıyorsun.”</p>

  <p>“Hayır leydim, onda merak uyandıran sizsiniz asıl. Bu merakıyla bir gün canınızı sıkar diye umuyorum ...”</p>

  <p>Leydi Murasaki, Hannibal’ın merakını gidermedi. “Sınıfının birincisi olduğunu biliyor” dedi. “Bununla gurur duyuyor. İlgisi genellikle olumlu.”</p>

  <p>“Çoğunlukla olumlu, mutlu bir teşhis sayılmaz.” İlkbahar gecesinde, Place de Vosges’in çiçek açmış ağaçlarından güzel kokular geliyordu. Karanlıkta bile Leydi Murasaki’nin kaçamak bakışlarını hisseden Hannibal, taksiyi gönderdi.</p>

  <p>“Bir saatim var ve yürüyüş yapmak istiyorum” dedi.</p>
</body>
</html>
