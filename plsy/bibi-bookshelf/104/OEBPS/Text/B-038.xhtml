<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>38</h1>

  <p>PARİS’TE AKŞAM, hafif hafif yağmur yağıyor ve kaldırım taşları parlıyor. Dükkanlarını kapamaya hazırlananlar, boru gibi yaptıkları halı parçalarıyla yağmur sularını uygun yerlere yöneltmeye çalışıyorlar.</p>

  <p>Tıp fakültesi minibüsünün minik silecekleri emme manifolduna bağlı olduğundan, La Sante Hapishanesi’ne yaptığı kısa yolculukta Hannibal’ın ön camı temizleyebilmek için ara sıra gazı köklemesi gerekiyordu.</p>

  <p>Avluya geri geri girdi ve nöbetçi kulübesindeki gardiyan yardıma gelmediği için kafasını camdan çıkarmak zorunda kaldı, yağmur soğuk soğuk ensesine yağıyordu.</p>

  <p>La Sante’nin ana koridorunda, Mösyö Paris’in yardımcısı başıyla bir işaret yaparak HannibalT makinenin olduğu odaya çağırdı. Adam muşamba bir önlük giyiyordu ve her ihtimale karşı yeni fötr şapkasına da muşamba bir kılıf geçirmişti. Pantolon paçalarını ve ayakkabılarını korumak için de bıçağın önüne bir siperlik yerleştirmişti. İçi çinko astarlı, uzun bir hasır sepet, cesedi koymak için giyotinin yanında hazır bekliyordu.</p>

  <p>“Müdürün emri var, burada çuvala konmayacak” dedi. “Sepeti götürmen ve geri getirmen lazım. Minibüsle mi gidecek?”</p>

  <p>“Evet.”</p>

  <p>“Başka bir şey getirdin mi?”</p>

  <p>“Hayır.”</p>

  <p>“O zaman hepsini bir arada götürürsün. Onu da kolunun altına sıkıştırırız. Yandaki odadalar.”</p>

  <p>Yüksekte parmaklıklı pencereleri olan beyaz badanalı bir odada, Ferrat tekerlekli bir sedyeye bağlanmış olarak yatıyordu, tavandaki ampullerden parlak, çiğ bir ışık vurmaktaydı.</p>

  <p>Giyotinin boşaltma tahtası, yani bascule, altındaydı. Kolunda da bir kateter vardı.</p>

  <p>Müfettiş Popil, Louis Ferrat’ın yanında duruyor ve eliyle Ferrat’ın gözlerini ışıktan koruyarak, alçak sesle konuşuyordu. Hapishane doktoru, katetere bir iğne sokup, az miktarda berrak bir sıvı zerk etti.</p>

  <p>Hannibal odaya girince Popil kafasını kaldırıp bakmadı. “Hatırla Louis” dedi Popil. “Hatırlamanı istiyorum.” Louis’in gözü hemen Hannibal’a takılmıştı.</p>

  <p>Popil de o zaman Hannibal’ı gördü ve uzak durması için elini kaldırdı. Sonra Louis Ferrat’ın ter içindeki yüzüne eğildi. “Anlat bana.”</p>

  <p>“Cendrine’nin cesedini iki torbaya koydum. Sonra saban demiriyle ikisini -”</p>

  <p>“Hayır, Cendrine’yi değil Louis. Hatırla. Klaus Barbie’ye çocukların saklandığı yeri kim söyledi, böylece onları Doğu’ya gönderebilecekti? Hatırlamanı istiyorum.” “Cendrine’ye yap dedim, ‘Sadece bir dokun’ dedim -ama kadın bana güldü ve şiir söylemeye -”</p>

  <p>“Hayır! Cendrine değil” dedi Popil. “Nazilere çocukları kim haber verdi?”</p>

  <p>“Onu düşünmeye dayanamıyorum.”</p>

  <p>“Sadece bir kere daha düşüneceksin. Bu hatırlamana yardım eder.”</p>

  <p>Doktor, Louis’in damarına biraz daha uyuşturucu verdi ve yayılması için adamın kolunu ovuşturdu.</p>

  <p>“Louis, hatırlaman lazım. Klaus Barbie çocukları Auschwitz’e gönderdi. Ona çocukların nerede saklandığını kim söyledi? Sen mi söyledin?”</p>

  <p>Louis’in suratı gri olmuştu. “Gestapo beni sahte yiyecek karneleriyle yakaladı” dedi. Parmaklarımı kırınca onlara Pardou’yu verdim - Pardou da yetimlerin nerede saklandığını biliyordu. Onlara bir sürü şey anlatıp parmaklarım kurtardı. Şimdi Trent-la-Foret’in belediye başkanı. Olayı gördüm ama elimden bir şey gelmedi. Kamyonun arkasından bana bakıyorlardı.”</p>

  <p>“Pardou” diye başını salladı Popil. “Teşekkür ederim Louis.”</p>

  <p>Louis, “Müfettiş” dediğinde, Popil ona arkasını dönmek üzereydi.</p>

  <p>“Efendim Louis?”</p>

  <p>“Naziler çocukları kamyona bindirirken polisler neredeydi?”</p>

  <p>Popil bir an gözlerini kapadı, sonra başıyla bir gardiyana işaret etti ve adam giyotin odasının kapısını açtı. Hannibal, bir rahiple Mösyö Paris’in, aletin başında beklediğini görebiliyordu. Celladın yardımcısı zinciri kaldırdı ve Louis’in boynundan geçirip, ellerini de iki yanda sabitledi. Louis Hannibal’a baktı. Başını kaldırıp ağzını açtı. Hannibal onun yanma gitti ve Popil de onu durdurmaya çalışmadı.</p>

  <p>“Para, Louis?”</p>

  <p>“St-Sulpice’ye. Bağış kutusuna değil, Araf’taki günahkarların ruhu için olan kutuya. Uyuşturucu nerede?”</p>

  <p>“Sözümü tuttum.” Hannibal’ın ceketinin cebinde ufak bir şişe sulandırılmış afyon vardı. Gardiyan ve celladın yardımcısı resmen başka tarafa bakıyordu. Popil ise başka tarafa bakmıyordu. Hannibal şişeyi Louis’in dudaklarına götürdü ve adam hepsini içti. Louis başıyla ellerini gösterip ağzını yeniden açtı. Hannibal haçı ve zinciri Louis’in ağzına koydu ve adamlar onu bıçağın altına götürecek tahtanın üstüne aldılar.</p>

  <p>Hannibal, Louis’in kalbindeki yükün kalkmasını izledi. Tekerlekli sedye giyotin odasının eşiğine takılarak geçti ve gardiyan kapıyı kapadı.</p>

  <p>“Haçının kalbinde değil kafasında olmasını istedi” dedi Popil. “Ne istediğini biliyordun, öyle değil mi? LouisTe paylaştığınız başka ne var?”</p>

  <p>“Naziler çocukları kamyona bindirirken polisin nerede olduğuna dair merakımız. Bir de bunu paylaşıyoruz.”</p>

  <p>Popil o anda Hannibal’ı asacakmış gibi oldu. Sonra o an geçti. Popil not defterini kapadı ve odadan çıktı.</p>

  <p>Hannibal doktora yaklaştı.</p>

  <p>“Doktor, o uyuşturucu neydi?”</p>

  <p>“Çabuk tesir eden bir barbitrat ile başka iki ipnotik maddenin karışımı. Surete, bunu sorgulamalarda kullanıyor. Bazen hafızada bastırılan şeyleri açığa çıkarabiliyor. İdam mahkumlarında.”</p>

  <p>“Laboratuardaki kan çalışmalarında böyle bir şeye ihtiyacımız var. Örneği alabilir miyim?”</p>

  <p>Doktor küçük şişeyi uzattı. “Terkip ve dozaj etikette yazıyor.”</p>

  <p>Öteki odadan sert bir ses duyuldu.</p>

  <p>“Yerinde olsam birkaç dakika beklerdim” dedi doktor. “Bırak Louis yerine yerleşsin.”</p>
</body>
</html>
