<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>60</h1>

  <p>DURGUN SABAH havasında, Quebec’teki Lievre Nehri boyunca büyük, yumuşak yapraklar dökülüyor ve Caribou Corner Açıkhava ve Hayvan Postu dükkanının eşiğine tüy gibi konuyordu.</p>

  <p>Ağaçlı yoldan, kütükten yapılmış binaya doğru tırmanan Hannibal Lecter’in başına da konuyordu o tüy gibi yapraklar. Dükkan açıktı. Maça başlamak üzere olan bir lise hokey takımının radyosundan “O Canada!”yı duyabiliyordu. Dükkanın duvarlarında hatıra hayvan başları doluydu. Tepede bir geyik vardı ve onun altında tablo gibi bir Kuzey Kutbu foku ile bir kar tavuğu, yumuşak gözlü geyik, vaşak ve karakulak Şistine modeline göre dizilmişti.</p>

  <p>Tezgahın üstünde duran bölmeli bir tepside hayvan gözleri vardı. Hannibal çantasını yere bıraktı ve parmağıyla gözleri karıştırdı. Bir geyiğe ve ölmüş bir Sibirya kurduna ait olan en donuk mavi gözlerden bir çift oluşturdu. Gözleri tepsiden alıp tezgahın üstüne yan yana koydu.</p>

  <p>Dükkan sahibi geliyordu. Bronys Grentz’in sakalına kır düşmüştü, şakakları da ağarıyordu.</p>

  <p>“Evet? Yardımcı olabilir miyim?”</p>

  <p>Hannibal tepsiyi bir daha karıştırdı ve Grentz’in parlak kahverengi gözlerine uyacak bir çift buldu.</p>

  <p>“Nedir bu?” dedi Grentz.</p>

  <p>“Bir kafa almak için geldim” dedi Hannibal.</p>

  <p>“Hangisi, makbuzunuz var mı?”</p>

  <p>“Duvarda göremiyorum.”</p>

  <p>“Herhalde arkadadır.”</p>

  <p>Hannibal’ın bir teklifi vardı. “Ben de gelebilir miyim? Hangisi olduğunu gösteririm.”</p>

  <p>Hannibal çantasını da yanına aldı. İçinde birkaç giysi, bir satır ve Johns Hopkins’in malıdır etiketi olan muşamba bir önlük bulunuyordu.</p>

  <p>Savaştan sonra İngilizler tarafından dağıtılan aranan Totenkopf’lar listesiyle Grentz’in mektuplarını ve adres defterini karşılaştırmak ilginçti. Grentz’in Kanada’da, Paraguay’da ve birkaç tane de Amerika’da olmak üzere epeyce muhabiri vardı. Hannibal, Grentz’in nakit kasası sayesinde tuttuğu özel kompartımanın tadını çıkarırken, bir yandan da onun evraklarını inceledi.</p>

  <p>Baltimore’deki stajına dönerken, Montreal’de durdu ve Grentz’in kafasını, hayvan dolduran mektup arkadaşlarından birine yolladı ve iade adresi olarak da başka birinin adını ve adresini yazdı.</p>

  <p>Grentz’e karşı öfkeyle hareket etmemişti. Artık hiç öfke duymuyordu, rüyaları ona işkence de etmiyordu. Bu bir tatildi ve Grentz’i öldürmek kayak yapmaktan daha iyiydi.</p>

  <p>Tren güneye, Amerika’ya doğru ilerliyordu, gayet sıcak ve konforluydu. Çocukken Litvanya’ya yaptığı uzun tren yolculuğuna hiç benzemiyordu.</p>

  <p>Geceyi New York’ta geçirebilir, Grentz’in konuğu olarak Carlyle’de kalıp bir oyun izleyebilirdi. Hem Cinayet için C’yi Ara’ya, hem de Piknik’e bileti vardı. Sahnedeki cinayetleri ikna edici bulmadığı için, Piknik’i izlemeye karar verdi.</p>

  <p>Amerika onu büyülüyordu. Ne güzel ısınıyor ve aydınlatılıyordu. Ne ilginç, kocaman arabaları vardı. Amerikan yüzleri, masum değil ama açıktı, okunabilirdi. Zamanla sahne gerisinde durmak için sanattaki ustalığını kullanacak ve izleyicilerin sahne ışıklarıyla kendinden geçmiş yüzlerini seyredecekti ve okuyacak, okuyacak, okuyacaktı.</p>

  <p>Karanlık çöktü ve yemek vagonundaki garson masasına bir mum getirdi, tren hareket ettikçe kadehindeki kan kırmızısı şarap da hafifçe oynuyordu. Gece, demiryolu işçilerinin buharlı su fışkırtan bir hortumla buzları kırdığı bir istasyonda uyandı, rüzgar büyük buhar bulutlarını penceresinin önünden savuruyordu. Tren minik bir sarsıntıyla tekrar hareket etti ve istasyonun ışıkları Amerika’ya doğru giden trenin yanından su gibi aktı. Hannibal’ın penceresi temizlenmişti ve yattığı yerden yıldızları görebiliyordu.</p>
</body>
</html>
