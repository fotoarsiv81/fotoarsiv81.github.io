<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>19</h1>

  <p>KÖYDE PERŞEMBE günleri, çeşmenin ve Mareşal Foch heykelinin etrafına, şemsiyelerin altında güzel bir pazar kuruluyordu. Rüzgar, turşu satan adamdan salamura sirke kokuları ve deniz yosunlarının üstünde sergilenen balıklardan ve kabuklu deniz hayvanlarından okyanus kokuları getiriyordu.</p>

  <p>Çeşitli radyolardan gelen melodiler birbiriyle yarışıyordu. Sık sık ziyaret ettikleri hapishaneden kahvaltıdan sonra salıverilen laterna çalgıcısı ile maymunu, birileri bir kadeh şarap ve birkaç tane kabuklu fıstık verene kadar, acımasızca “Sous les Ponts de Paris”i çalıp duruyorlardı. Laternacı şarabı bir dikişte içip, fıstıkların yarısını da kendine ayırıyordu, maymun ise akıllı küçük gözleriyle efendisinin onları hangi cebine koyduğunu takip ediyordu. İki jandarma, müzisyene her zamanki gibi boşuna nasihatlerde bulundular ve hamur işleri sergisine yöneldiler.</p>

  <p>Leydi Murasaki’nin hedefi ise turfanda sebzelerin satıldığı Legumes Bulot’tu, salatasını yapmak üzere kemanbaş alacaktı. Kemanbaşlar Kont’un başlıca favorisiydi ve çabucak satılıp bitiyordu.</p>

  <p>Hannibal, elinde bir sepetle Leydi’nin peşinden gidiyordu. Uzun bir piyano telini yağlayan ve onunla koca bir teker Grana kesen peynirciyi izlemek için durdu. Peynirci ona da bir parça verdi ve Madam’a salık vermesini istedi.</p>

  <p>Leydi Murasaki hiç kemanbaş görememişti ve daha sorma fırsatı bulamadan, Sebzeci Bulot, tezgahının altından bir sepet dolusu bağlanmış eğrelti otu çıkardı. “Madam, bunlar o kadar eşsiz şeyler ki üzerlerine güneş değsin istemedim. Siz gelene kadar şu örtüyle sardım, suyla değil gerçek bahçe çiyiyle nemlendirdim.”</p>

  <p>Sebzecinin karşısında, kanlı önlüğüyle kasap Paul Momund bir kesme tahtasının başına oturmuş kuş temizliyor, pislikleri bir kovaya atıp, taşlıklarla ciğerleri ayrı ayrı kaselere koyuyordu. Kasap iriyarı, etli bir adamdı ve önkolunda bir dövmesi vardı - bir vişne ve <i>Voici la Mienne, ou est la Tienne?</i> açıklamasıydı bu. Vişnenin kırmızısı ellerindeki kanın yanında soluk kalıyordu. Halkla iş yapmaya daha yatkın olan Kasap Paul’un kardeşi de, <i>Momund’ların Güzel Etleri</i> yazılı bez afişin altındaki tezgahta çalışıyordu.</p>

  <p>Paul’un kardeşi, yolsun diye bir kaz getirmişti. Paul yanında duran posalı içki şişesinden biraz içti ve kanlı eliyle yüzünü sildi, yüzüne kan ve tüy bulaşmıştı.</p>

  <p>Kardeşi “Ağır ol Paul” dedi. “Daha uzun bir gün var önümüzde.”</p>

  <p>Paul’un sesini duyduğunda, Hannibal tezgahtaki domuz kafasına bakıyordu.</p>

  <p>“Hey, Japon!”</p>

  <p>Arkasından Sebzeci Bulot’un sesi duyuldu : “Lütfen Mösyö! Böyle bir şey kabul edilemez.”</p>

  <p>Ve Paul bir daha konuştu : “Hey Japon, söylesene, amcığının iki yana açık olduğu doğru mu? Ortada dimdik duran küçük bir bukleyle birlikte?”</p>

  <p>Hannibal Paul’u o zaman fark etti, yüzüne kan ve tüyler sıvaşmıştı, <i>tıpkı Mavi Göz gibi, tıpkı kuş derisini çiğneyen Mavi Göz gibi.</i></p>

  <p>Paul şimdi kardeşine dönmüştü. “Bir keresinde Marsilya’da bunlardan biriyle yatmıştım, insanın bütün Paul’un suratına inen kuzu budu, arkadaki kuş bağırsaklarının üstüne düşmesine yol açtı, Hannibal da adamın üstüne çıkıp, elinden kayana kadar budu defalarca indirdi, sonra arkasındaki masada duran tavuk bıçağını aradı, bulamadı, eline geçirdiği tavuk organlarını Paul’un suratına sıvaştırdı, kasap da kanlı elleriyle ona yumruklar atıyordu. Paul’un kardeşi Hannibal’ın ensesine bir tekme atıp, tezgahtan bir et döveceği kaptı. O sırada Leydi Murasaki kasap tezgahına gelmiş ve “Kiai!” diye bir çığlık atmıştı.</p>

  <p>Leydi Murasaki elindeki koca kasap bıçağını, kasabın kardeşinin gırtlağında, tam domuzların kesildiği noktaya dayadı ve “Kıpırdamayın beyler” dedi. Uzunca bir süre adamlar kıpırdamadan durdular, polis düdükleri yaklaşıyordu, Paul’un koca elleri Hannibal’in gırtlağına dolanmıştı ve kardeşi göz ucuyla bıçağın boynuna değdiği yere bakmaya çalışıyordu. Hannibal ise arkasındaki masanın ona değdiğini hissediyordu. İki jandarma, sakatatların üstünden atlayıp Kasap Paul ile Hannibal’ı ayırdılar, jandarmalardan biri Hannibal’ı tezgahın öbür tarafına geçirdi.</p>

  <p>Hannibal’ın sesi kullanılmamaktan paslanmıştı ama kasap ne dediğini anlamıştı. Hannibal büyük bir soğukkanlılıkla “Hayvan” demişti. Bu bir hakaretten çok sınıflandırma gibiydi.</p>

  <p>Meydana bakan polis karakolunda, bankonun ardında bir çavuş vardı.</p>

  <p>Jandarmaların komutanı o gün sivil giyinmişti, üzerinde buruşuk bir tropikal takım vardı. Yaklaşık elli yaşlarındaydı ve savaştan yorgun düşmüştü. Ofisinde Leydi Murasaki ile Hannibal’a oturacak yer gösterdi ve kendisi de oturdu. Masası, bir Cinzano kültablası ile mide ilacı Clanzoflat dışında bomboştu. Leydi Murasaki’ye sigara tuttu. Leydi almadı.</p>

  <p>Pazardaki iki jandarma kapıyı vurarak içeri girdi. Göz ucuyla Leydi Murasaki’yi inceleyerek duvar dibinde durdular.</p>

  <p>“Buradaki kimse size vurdu veya direndi mi?” diye sordu komutan.</p>

  <p>“Hayır, Komutanım.”</p>

  <p>Başıyla tanıklık için diğerlerini çağırdı.</p>

  <p>Daha yaşlı olan jandarma not defterine baktı. “Sebzeci Bulot, kasabın karışıklık çıkardığını ve bıçağını almaya çalıştığını, herkesi öldüreceğim diye bağırdığını söylüyor, buna kilisedeki bütün rahibeler de dahilmiş.”</p>

  <p>Komutan sabır diler gibi gözlerini devirip tavana baktı.</p>

  <p>“Kasap Vichy hükümeti taraftarıydı ve muhtemelen sizin de bildiğiniz gibi çok nefret edilen biri” dedi. “Onun hesabını göreceğim. Size yapılan hakaretten dolayı özür dilerim Leydi Murasaki. Genç adam, bir daha bu hanımefendiye bir saldırı olursa, doğruca bana gelmeni istiyorum. Anlıyor musun?” Hannibal başını salladı.</p>

  <p>“Bu köyde kimsenin birilerine saldırmasını istemem, sadece ben yaparım bunu.” Kumandan kalktı ve çocuğun arkasına geçti. “Bizi affedin Madam. Hannibal, benimle gel.”</p>

  <p>Leydi Murasaki polise baktı. Polis hafifçe başını salladı.</p>

  <p>Komutan Hannibal’ı karakolun arka tarafına götürdü, iki hücreden biri uyuyan bir sarhoş tarafından işgal edilmişti, İkincisi ise laternacı ve maymunu tarafından yeni boşaltılmıştı, maymunun su çanağı hâlâ yerde duruyordu.</p>

  <p>“Burada dur.”</p>

  <p>Hannibal hücrenin ortasında durdu. Komutan hücre kapısını gürültüyle kapatınca yan hücredeki sarhoş söylenerek öbür tarafına döndü.</p>

  <p>“Yere bak. Yerdeki lekeleri ve izleri görüyor musun? Onlar gözyaşıyla olmuştur. Kapıyı açmaya çalış. Hadi. Gördüğün gibi o taraftan açılmıyor. Öfke yararlı ama tehlikeli bir yetenektir. Kafanı kullan ve asla böyle bir hücreye girme. Bir kereden fazla affetmem. Bu sefer çıkabilirsin. Ama bunu bir daha yapma. Kimseyi butlarla dövme.”</p>

  <p>Komutan Leydi Murasaki ile Hannibal’ı arabalarına kadar geçirdi. Hannibal arabaya binince Leydi Murasaki bir an polisle baş başa kaldı.</p>

  <p>“Komutan, kocamın bilmesini istemiyorum. Dr. Rutin size sebebini söyleyebilir.”</p>

  <p>Komutan başını salladı. “Eğer Kont yine de öğrenir ve bana sorarsa, sarhoşlar arasında bir kavga çıktığını ve çocuğun kendini kavganın ortasında bulduğunu söylerim. Kont iyi değilse çok üzülürüm. Diğer bakımlardan kendisi dünyanın en şanslı erkeği.”</p>

  <div>
    <br />
  </div>

  <p style="text-align: center;">***</p>

  <div>
    <br />
  </div>

  <p>Şatoda işiyle baş başa yaşayan Kont olayı duymayabilirdi. Ama akşam, o sigarasını içerken, şoför Serge köyden akşam gazeteleri ile döndü ve onu bir kenara çekti.</p>

  <p>Cuma pazarı on beş kilometre ötedeki Villiers’te kuruluyordu. Uykusuz ve solgun Kont, Kasap Paul kesilmiş bir kuzuyu tezgahına taşırken arabasından indi. Kont’un değneği Paul’un üst dudağına indi ve Kont değneği ile vurmaya devam ederek adamın üstüne atıldı.</p>

  <p>“Seni pislik, demek karıma hakaret edersin!!”</p>

  <p>Paul eti düşürdü ve Kont’u sertçe itti, Kont’un ince bedeni tezgaha doğru uçtu ve Kont toparlanıp bir daha atıldı, değneğini savurmaya devam ediyordu, sonra, yüzünde şaşkın bir ifadeyle durdu. Ellerini yeleğine doğru kaldırdı ve yüzükoyun kasabın tezgahına düştü.</p>
</body>
</html>
