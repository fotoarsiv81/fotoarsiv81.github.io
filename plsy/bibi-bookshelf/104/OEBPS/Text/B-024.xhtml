<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>24</h1>

  <p>LADY MURASAKI, yüreğinin çırpıntısını dindirip merdiven başına gelene kadar Müfettiş Popil’i aşağıda bekletti. Müfettiş, yardımcısıyla birlikte yüksek tavanlı fuayenin ortasında durmuş, onun ortaya çıkışını izliyordu. Leydi Murasaki, onun ağının başında bekleyen iri bir örümcek gibi tetikte ve sakin durduğunu fark etti ve pencerenin ötesinden gecenin sonsuzluklarına baktı.</p>

  <p>Leydi’yi gören Popil soluğunu biraz sert şekilde bıraktı. (,'ıkardığı ses fuayenin kubbeli tavanında yankılanmıştı ve leydi de duymuştu.</p>

  <p>Aşağı inişi, sanki basamaklar yokmuşçasına tek bir harekette oldu. Elleri kimonosunun yenlerindeydi.</p>

  <p>Gözleri kızarmış olan Serge kenarda duruyordu.</p>

  <p>“Leydi Murasaki, bu beyler polis.”</p>

  <p>“İyi geceler.”</p>

  <p>“İyi geceler hanımefendi. Bu kadar geç vakitte rahatsız ettiğim için özür dilerim. E ... sanırım yeğeniniz olan gence bazı sorular sormam gerekiyor.”</p>

  <p>“Evet yeğenimdir. Belgelerinizi görebilir miyim?” Elini yavaşça kimonosunun yeninden çıkardı. Belgelerdeki bütün yazıları okudu ve fotoğrafı inceledi.</p>

  <p>“Müfettiş POP-il mi?”</p>

  <p>“Po-PIL Madam.”</p>

  <p>“Fotoğrafınızda Legion d’Honor nişanı taktığınızı gördüm, Müfettiş.”</p>

  <p>“Evet Madam.”</p>

  <p>“Bizzat geldiğiniz için teşekkür ederim.”</p>

  <p>Kimliklerini geri verirken, müfettişin burnuna taze ve hafif baygın bir koku gelmişti. Genç kadın kokunun ona ulaşmasını izledi ve bir anlığına burun deliklerinin açıldığını, gözbebeklerinin büyüdüğünü fark etti.</p>

  <p>“Madam ..?”</p>

  <p>“Murasaki Shikibu.”</p>

  <p>Serge, bir polisle konuşma cesareti bulduğu için gururlanarak, “Madam Kontes Lecter’dir” dedi, “Kendisine Japonya’daki unvanıyla Leydi Murasaki olarak hitap edilmektedir.”</p>

  <p>“Leydi Murasaki, sizinle özel olarak görüşmek istiyorum, sonra da ayrı bir yerde yeğeninizle görüşeceğim.”</p>

  <p>“Makamınıza saygılarımla birlikte şunu belirtmeliyim ki, bu mümkün değil Müfettiş” dedi Leydi Murasaki.</p>

  <p>“Ah, Madam, tamamıyla mümkün” dedi Müfettiş Popil.</p>

  <p>“Evimize hoş geldiniz ve ikimizle birlikte arzu ettiğiniz kadar konuşabilirsiniz.”</p>

  <p>O sırada merdivenden Hannibal’ın sesi duyuldu. “İyi geceler Müfettiş.”</p>

  <p>Popil Hannibal’a döndü. “Genç adam, benimle gelmeni istiyorum.”</p>

  <p>“Elbette Müfettiş.”</p>

  <p>Leydi Murasaki Serge’ye, “Paltomu getirir misin?” dedi.</p>

  <p>“Buna gerek yok Madam” dedi Popil. “Siz gelmiyorsunuz. Sizinle yarın görüşeceğim Madam. Yeğeninize de bir zarar vermeyeceğim.”</p>

  <p>“Sorun yok, leydim” dedi Hannibal.</p>

  <p>Leydi Murasaki’nin yenlerinin içinde sıkıca bileklerini kavramış olan elleri bir parça gevşedi.</p>
</body>
</html>
