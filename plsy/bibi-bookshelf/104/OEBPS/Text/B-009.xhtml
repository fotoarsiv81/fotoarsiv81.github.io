<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>9</h1>

  <p>BİR TANKSAVAR ve ağır roketatar ile birlikte, motorize bir Sovyet birliği, geceyi geçirmek için, terk edilmiş Lecter Şatosu’na sığınmıştı. Şafaktan önce, avluda erimiş karlar ve aralarında siyah mazot lekeleri bırakarak şatodan ayrıldılar. Girişte, motoru çalışır vaziyette tek bir hafif kamyon kalmıştı.</p>

  <p>Grutas ve kurtulan dört adamı sıhhiye üniformaları içinde ormandan durumu izliyordu. Grutas şatonun avlusunda aşçıyı vuralı dört yıl olmuştu, ölülerini geride bırakarak, yanmakta olan av köşkünden ayrılmalarının üstünden de on dört saat geçmişti.</p>

  <p>Uzaklara düşen bombalar yeri sarsıyor, ufukta görünen uçaksavar izleri gökyüzünde yay çiziyordu.</p>

  <p>Son asker de şatonun kapısında belirdi, elindeki makaradan bomba için fünye düşüyordu.</p>

  <p>Milko “Tüh” dedi. “Araba kadar kayalar yağmak üzere tepemize.”</p>

  <p>“Oraya her halükarda gideceğiz” dedi Grutas.</p>

  <p>Asker fünyeyi basamakların dibine kadar indirip ucunu kesti ve yerleştirdi.</p>

  <p>“Bu mezbeleyi zaten yağmalamıştık” dedi Grentz. “C’est foutu.”</p>

  <p>“Tu debandes?” dedi Dortlich.</p>

  <p>“Va te faire enculer” dedi Grentz. Fransızca’yı, Totenkopf’lar Marsilya yakınlarında ıslah edilirken kapmışlardı ve harekete geçmeden önceki gergin anlarda birbirlerine hakaret edip eğlenmek hoşlarına gidiyordu. Küfürler, Fransa’daki güzel günlerini hatırlatıyordu.</p>

  <p>Basamakta duran Sovyet askeri teli ucundan itibaren on santim kadar ikiye ayırdı ve araya bir kibrit çöpü sıkıştırdı.</p>

  <p>“Fünye ne renk?” dedi Milko.</p>

  <p>Grutas’ta saha dürbünü vardı. “Karanlık, göremiyorum.”</p>

  <p>Ormandan, fünyeyi tutuşturan askerin yüzünü aydınlatan diğer kibritin alevini görebiliyorlardı.</p>

  <p>Milko “Turuncu mu yoksa yeşil mi?” dedi. “Üzerinde çizgiler var mı?”</p>

  <p>Grutas cevap vermedi. Asker kamyona doğru yürümeye başladı, kamyondaki arkadaşları acele etmesi için seslendikçe gülüyordu, arkasındaki fünye karın içinde kıvılcımlar saçarak yanıyordu.</p>

  <p>Milko nefesini tutmuş sayıklıyordu.</p>

  <p>Araç gözden kaybolur kaybolmaz Grutas ile Milko fünyeyi halletmek için fırladılar. Yetiştiklerinde fünye eşiği geçmek üzereydi. Yaklaşana kadar çizgilerini fark edememişlerdi. <i>İki dakikada bir metre yanıyordu.</i> Grutas yaylı çakısıyla fünyeyi kesip attı.</p>

  <p>Milko söylenerek basamakları çıkıp içeri girdi ve fünyeyi takip edip, başka var mı diye etrafa bakındı. Fünyenin izleyerek kuleye giden geniş koridoru geçti ve aradığı şeyi buldu. Fünye, büyük bir ilmekle patlayıcı kabloya bağlanmıştı. Koridora dönüp seslendi, “Ana patlayıcı halka şeklinde, başka fünye yok. Hakladın onu”. Kuleyi havaya uçurmak için, patlayıcıları dibine yerleştirip, hepsini tek bir ilmekle patlatıcı kabloya bağlamışlardı.</p>

  <p>Sovyet askerleri ön kapıyı kapama zahmetine girmemişti ve büyük salonda yaktıkları ateş daha geçmemişti. Çizgilerle kirlenmiş çıplak duvarlarda ve şömineye yakın yerlerde, şatoyu ısıtmak için harcadıkları son çabaların izleri vardı.</p>

  <p>Milko, Grentz ve Kolnas üst katları aramaya gittiler.</p>

  <p>Grutas da Dortlich’i alıp zindana inen basamaklara yöneldi. Şarap mahzeninin demir kapısı ardına kadar açıktı, kilidi kırılmıştı.</p>

  <p>Grutas ve Dortlich tek bir feneri paylaşıyordu. Fenerin sarı ışığında cam kırıkları parlıyordu. Her tarafta özel bağbozumlarma ait boş şarap şişeleri vardı, telaşlı birileri şişelerin boyunlarını kırarak içmişlerdi. Yağmacıların itiş kakışıyla devrilen tadım masası arka duvara itilmişti.</p>

  <p>Dortlich “Hayvanlar” dedi. “Bir yudum bile bırakmamışlar.”</p>

  <p>“Bana yardım et” dedi Grutas. Cam kırıklarını çiğneyerek ikisi birlikte masayı duvardan uzaklaştırdılar. Masanın arkasında buldukları yarısı erimiş mumu yaktılar.</p>

  <p>Grutas, “Şimdi avizeyi çek” dedi daha uzun boylu olan Dortlich’e. “Dümdüz aşağı doğru çek sadece.”</p>

  <p>Şarap rafı yine duvardan ayrılmıştı. O hareket edince Dortlich de hemen silahına davranmıştı. Grutas şarap mahzeninin arkasındaki odaya girdi. Dortlich de peşinden geldi.</p>

  <p>“Cennetteki Yüce Tanrı!” dedi Dortlich.</p>

  <p>“Kamyonu getir” dedi Grutas.</p>
</body>
</html>
