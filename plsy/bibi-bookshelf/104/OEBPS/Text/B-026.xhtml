<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>26</h1>

  <p>CHIYOH JAPONYA’YA dönmeye hazırlanırken, Hannibal’a basit bir şekilde Japonca konuşmayı öğretti, böylece onun Leydi Murasaki ile bir ölçüde konuşabileceğini ve onu İngilizce konuşmanın zevksizliğinden kurtarabileceğini umuyordu.</p>

  <p>Onu Heian dönemindeki şiirle iletişim geleneğine hevesli bir öğrenci olarak bulunca, şiir tercümeleri üzerine çalışmaya teşvik etti ve hizmetkarlık geleceğinde bunun kendisinin temel eksiklerinden biri olduğunu itiraf etti. Batıkların kutsal saydığına inandığı çeşitli şeyler üzerine, Leydi Murasaki’ye iyi bakacağına dair yeminler ettirdi. Bunlara, tavan arasındaki mihrapta duran nesneler ile parmaklarına iğne batırarak yaptıkları kan kardeşliği yemini de dahildi.</p>

  <p>Dilek dilemekle kaybedecek zaman bulamadılar. Leydi Murasaki ile Hannibal Paris’e gitmek için toplanırken, Chiyoh’un da Japonya için toplanması gerekti. Serge ve Hannibal, Chiyoh’un sandığını Gare de Lyon’dan kalkan ve onu gemiye götürecek trene yüklerken, Leydi Murasaki de trenda Chiyoh’un yanında oturuyor, son dakikaya kadar elini tutuyordu. Dışarıdan bakan biri, son kez birbirlerine baş selamı verirken onları duygusuz bulabilirdi.</p>

  <p>Hannibal ile Leydi Murasaki eve dönerken Chiyoh’un eksikliğini yoğun bir şekilde hissettiler. Artık sadece ikisi kalmıştı.</p>

  <p>Paris’teki daire, savaştan önce Leydi Murasaki’nin babası tarafından boşaltılmıştı ve zarif hatları, lake eşyalarıyla son derece Japonvari bir havası vardı. Mobilyaların üzerindeki örtüler tek tek açılırken Leydi Murasaki babasını hatırlasa bile, duygularını belli etmemişti.</p>

  <p>Hannibal ile ikisi ağır perdeleri açıp güneşin içeri girmesini sağladılar. Hannibal, Palce de Vosges’i, yani savaştan kalma pejmürdeliğine rağmen, bütün o ışıkları, alanları, sıcak kırmızı tuğla duvarlarıyla Paris’in en güzel meydanlarından birini yukarıdan seyretti.</p>

  <p>Orada, aşağıdaki o meydanda Kral II. Henri, Diane de Poitiers’in renkleri için turnuvaya katılmış ve gözünden ölümcül bir şekilde yaralanmış, baş ucunda bekleyen Vesalius bile onu kurtaramamıştı.</p>

  <p>Hannibal tek gözünü kapadı ve Henri’nin kesin olarak düştüğü noktayı tahmin etti - muhtemelen hemen oracıkta şimdi Müfettiş Popil duruyordu, elinde bir saksı çiçeğiyle pencerelere bakmaktaydı. Hannibal el sallamadı.</p>

  <p>Omzunun üstünden “Sanırım bir ziyaretçiniz var leydim” dedi.</p>

  <p>Leydi Murasaki kim olduğunu sormadı. Kapı vurulunca, açmadan önce bir süre bekledi.</p>

  <div>
    <br />
  </div>

  <p style="text-align: center;">***</p>

  <div>
    <br />
  </div>

  <p>Popil elinde çiçeği ve Fauchon’dan aldığı bir torba tatlıyla içeri girdi. İki eli de dolu olduğu için, şapkasını çıkarmaya kalktığında hafif bir karmaşa yaşamıştı. Leydi Murasaki şapkasını aldı.</p>

  <p>“Paris’e hoş geldiniz Leydi Murasaki. Çiçekçi bunun terasınızda çok iyi olacağına yemin etti.”</p>

  <p>“Teras mı? Galiba beni sorguluyorsunuz Müfettiş - bir terasım olduğunu keşfetmişsiniz bile.”</p>

  <p>“Sadece o da değil - bir fuayeniz olduğunu da doğrulattım, ayrıca mutfağınız olmasından da kuşkulanıyorum.” “Yani oda oda gidiyorsunuz?”</p>

  <p>“Evet, benim yöntemim bu, oda oda ilerlerim.”</p>

  <p>“Nereye varana kadar?” Leydi Murasaki onun yüzünün hafifçe kızardığını gördü ve yakasını bıraktı. “Bunu ışığa mı koymamız gerekiyormuş?”</p>

  <p>Ona doğru geldiklerinde Hannibal zırhın ambalajını açıyordu. Samuray maskesi elinde, sandığın yanında ayakta duruyordu. Bedenini Müfettiş Popil’e doğru çevirmedi ama polise bakmak üzere baykuş gibi başını döndürdü. Popil’in şapkasını Leydi Murasaki’nin elinde görünce, kafa genişliğinin 19.5 santim, ağırlığının altı kilo olduğunu tahmin etti.</p>

  <p>Müfettiş Popil, “O maskeyi hiç takıyor musun?” diye sordu.</p>

  <p>“O şerefe ermedim.”</p>

  <p>“Buna şaşırdım.”</p>

  <p>“Siz süslerinizi takar mısınız Müfettiş?”</p>

  <p>“Törenlerde gerekince takarım.”</p>

  <p>“Fauchon’dan çikolata. Çok düşüncelisiniz Müfettiş Popil. Yetimhanenin kokusunu bastıracak bunlar.”</p>

  <p>“Ama karanfil yağınınkini bastırmaz. Leydi Murasaki, ikamet durumunuzu konuşmak istiyorum.”</p>

  <p>Popil ile Leydi Murasaki terasta konuştular. Hannibal pencereden onları izlerken Popil’in şapka eni hakkındaki tahminini yirmi santim olarak düzeltti. Sohbetleri esnasında Popil ve Leydi Murasaki ışığa maruz kalsın diye birçok kez çiçeğin yerini değiştirdiler. Yapacak bir şeye ihtiyaçları varmış gibiydi.</p>

  <p>Hannibal zırhı açma işine devam etmedi ama sandığın yanına çömeldi ve elini kısa kılıcın parlak kabzasına koydu. Maskenin göz deliklerinden dışarıdaki polise baktı.</p>

  <p>Leydi Murasaki’nin güldüğünü görebiliyordu. Tahminine göre, Müfettiş Popil beceriksizce şakalar yapıyor ve Leydi Murasaki de nezaketinden gülüyordu. İçeri döndüklerinde Leydi Murasaki ikisini baş başa bıraktı.</p>

  <p>“Hannibal, amcan öldüğü sırada Litvanya’da kardeşinin başına gelenleri öğrenmeye çalışıyordu. Bunu ben de deneyebilirim. Baltık’ta şimdi işler zor - Sovyetler işbirliğine bazen yanaşıyor, çoğu zaman da yanaşmıyor. Ama onları zorlayabilirim.”</p>

  <p>“Teşekkür ederim.”</p>

  <p>“Sen ne hatırlıyorsun?”</p>

  <p>“Av köşkünde yaşıyorduk. Bir patlama oldu. Askerler tarafından bulunduğumu ve tankın üzerinde köye götürüldüğümü hatırlıyorum. Arada ne olduğunu bilmiyorum. Hatırlamaya çalıştım. Başaramadım.”</p>

  <p>“Dr. Rutin Te konuştum.”</p>

  <p>Buna da gözle görülür bir tepki vermemişti.</p>

  <p>“Seninle yaptığı konuşmaları açıklamıyor.”</p>

  <p>Hatta buna da.</p>

  <p>“Ama senin kız kardeşini çok düşündüğünü söyledi, doğal olarak. Zamanla hafızan yerine gelebilirmiş. Eğer bir şey hatırlarsan, günün birinde, lütfen bana da söyle.” Hannibal sakin bir şekilde müfettişe baktı. “Niye söylemeyeyim?” O anda bir saatin sesini duymayı istedi. Saat sesi duymak güzel olurdu.</p>

  <p>“Şeyden ... Paul Momund’un olayından sonra konuşurken sana savaşta akrabalarımı yitirdiğimi söylemiştim. Bu konuyu düşünmek benim için çok zor. Neden biliyor musun?”</p>

  <p>“Siz söyleyin bana Müfettiş.”</p>

  <p>“Çünkü onları korumam gerekirdi diye düşünüyorum, yapabileceğim bir şey varken yapmadığımı anlarım diye korkuyorum. Eğer sende de aynı korku varsa, Mischa’ya yardımı dokunabilecek şeyleri zihninin gerisine itme. Bana her şeyi anlatabilirsin.”</p>

  <p>Leydi Murasaki odaya girdi. Popil ayağa kalktı ve konuyu değiştirdi. “Lise iyi bir okuldur ve sen de oraya gitmeyi hakkediyorsun. Yardımcı olabileceğim bir şey varsa yaparım. Ara sıra okula uğrar seni yoklarım.”</p>

  <p>“Ama buraya gelmeyi tercih edersiniz” dedi Hannibal.</p>

  <p>“Kapımız size açıktır” dedi Leydi Murasaki.</p>

  <p>“İyi günler Müfettiş” dedi Hannibal da.</p>

  <p>Leydi Murasaki Popil’i geçirdi ve kızgın bir şekilde içeri döndü.</p>

  <p>“Müfettiş Popil sizden hoşlanıyor, yüzünden bunu okuyabiliyorum” dedi Hannibal.</p>

  <p>“O senin yüzünden ne okuyor? Onunla oynamak tehlikeli.”</p>

  <p>“Onu sıkıcı bulacaksınız.”</p>

  <p>“Seni de kaba buluyorum. Bu sana hiç yakışmıyor. Eğer bir konuğa kaba davranmak istiyorsan bunu kendi evinde yaparsın” dedi Leydi Murasaki.</p>

  <p>“Leydi Murasaki, burada sizinle kalmak istiyorum.”</p>

  <p>Kadının öfkesi geçmişti. “Hayır. Tatillerimizi birlikte geçireceğiz, ve de hafta sonlarımızı, ama kurallar gereği senin okulda yatılı kalman lazım. Biliyorsun ki elim daima kalbinin üstünde olacak.” Ve elini oraya koydu.</p>

  <p><i>Kalbinin üstünde. Popil’in şapkasını tutan el kalbinin üstündeydi. Momund’un kardeşinin gırtlağına bıçağı dayayan el. Kasabın kafasını saçlarından tutup bir torbaya koyan ve posta kutusunun üstüne bırakan el. Kalbi onun avucunda atıyordu. Yüzünde anlaşılmaz bir ifade vardı.</i></p>
</body>
</html>
