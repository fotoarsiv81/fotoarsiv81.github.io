<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>34</h1>

  <p>“ÇAY İÇİN de vaktin var” dedi Leydi Murasaki.</p>

  <p>Hannibal’ı alıp doğruca terasa çıkardı, onunla sadece açık ortamlarda birlikte olmak istediği belliydi. Hannibal bu konuda ne hissettiğini bilmiyordu. Kendisi değişmişti ve o değişmemişti. Bir esinti oldu ve gaz lambasının alevi uzadı. Hannibal, yeşil çayı fincanlara koyarken Leydi Murasaki’nin bileğinde nabzının attığını görebiliyordu, kadının kol yeninden yükselen kokuyu da sanki kendisininmiş gibi algılıyordu.</p>

  <p>“Chiyoh’tan mektup geldi” dedi Leydi Murasaki. “Nişanına son vermiş. Diplomasi artık ona uygun değilmiş.”</p>

  <p>“Peki mutlu mu?”</p>

  <p>“Sanırım öyle. Eski düşünce sistemine göre uygun bir eşti. Ama kalbinin sesini dinliyor diye ona nasıl kızabilirim - mektubunda benim yolumdan gittiğini yazmış.”</p>

  <p>“Nereye yani?”</p>

  <p>“Kyoto Üniversitesi’nde mühendislik okuyan bir gence.</p>

  <p>“Onun mutlu olmasını çok isterim.”</p>

  <p>“Ben senin de mutlu olmanı çok isterim. İyi uyuyor musun Hannibal?”</p>

  <p>“Zaman bulunca. Odamda uyuyamadığım zaman, tekerlekli sedyede kestiriyorum.”</p>

  <p>“Ne demek istediğimi biliyorsun.”</p>

  <p>“Rüya görüyor muyum? Evet. Siz rüyalarınızda hala Hiroshima’yı görmüyor musunuz?”</p>

  <p>“Rüyalarımı davet etmiyorum.”</p>

  <p>“Benim hatırlamaya ihtiyacım var, mümkün olan her şekilde.”</p>

  <p>Leydi Murasaki, Hannibal’a kapıda gece için atıştıracak bir şeyler koyduğu bir kutu ile paketlerce papatya çayı verdi. “Uyuman için” dedi.</p>

  <p>Hannibal Leydi Murasaki’nin elini öptü, Fransızlar gibi uzaktan değil, tadını alabileceği biçimde gerçekten öpmüştü.</p>

  <p>Kasap işinin olduğu gece yazdığı haiku’yu tekrarladı.</p>

  <p>“Gece kuzgunu yükseldi</p>

  <p>Yükselen dolunaya doğru -</p>

  <p>Hangisi daha güzeldi?”</p>

  <p>Leydi Murasaki “Bu dolunay değil” dedi ve on üç yaşından beri yaptığı gibi elini Hannibal’ın kalbine koydu. Sonra elini çekti ve Hannibal elini çektiği noktanın soğuduğunu hissetti.</p>

  <p>“Sahiden kitaplarını iade ettin mi?”</p>

  <p>“Evet.”</p>

  <p>“O zaman, kitaplarda yazan her şeyi hatırlayabiliyorsun demek.”</p>

  <p>“Önemli olan her şeyi.”</p>

  <p>“Müfettiş Popil’le oyun oynamaman gerektiğini de hatırla. Tahrik etmezsen sana bir zarar vermez. Ve bana.”</p>

  <p><i>Öfkesini bile kışlık bir kimono gibi ortaya koyuyor. Bunu görünce, onca zaman önce şatonun banyosunda gördüğüm halini unutabilir miyim, yüzünü ve nilüferlere benzeyen göğüslerini? Tıpkı hendekteki pembe ve krem rengi nilüferlere benzeyen? Unutabilir miyim? Hayır, unutamam.</i></p>

  <p>Gecenin içinde yürümeye başladı, ilk bir, iki sokak boyunca uzun adımlarla huzursuz bir şekilde yürüdü ve Pont l.ouis Phillippe’ye geçmek üzere Marais’in dar sokaklarından çıktı, köprünün altından Seine akıp gidiyor ve köprü adeta aya dokunuyordu.</p>

  <p>Doğudan bakınca Nötre Dame, ayakları havada iri bir örümceğe benziyordu, yuvarlak pencereleri de bir sürü göz gibiydi. Hannibal, bu taştan örümceğin karanlığın içinde şehri taradığını, Gare d’Orsay’dan kalkan garip treni enfes bir solucan gibi kaptığını, veya daha da iyisi, besleyici bir polis müfettişinin, Quai des Orfevres’teki karargahından çıktığını görüp bir hamlede yuttuğunu görebiliyordu.</p>

  <p>Dar yaya köprüsünden ile de la Cite’ye geçti ve katedralin etrafından dolandı. Nötre Dame’de prova yapan bir koronun sesleri geliyordu.</p>

  <p>Hannibal ortadaki girişin kemerlerinin altına gelince durup, huzur içinde kemerdeki Son Yargı’ya ve kapının üstündeki sövelere baktı. Bunu, kendi hafıza sarayından bir görüntü olarak kabul ediyordu, bu manzaradan tam bir boyun teşrihi kaydı yapılabilirdi : Üst sövede St. Michael sanki bizzat kendisi bir otopsi yapıyormuş gibi bir mikyas tutuyordu. Elindeki mikyasın, dilin kökünde bulunan at nah şeklindeki kemikten bir farkı yoktu ve Azizler onu kulak arkasındaki çıkıntılı kemik gibi eğmişlerdi. Lanetlilerin zincire vurulmuş olarak yürütüldüğü alt söve de köprücük kemiği olabilir ve yan yana dizili kemerler de boğazın yapı katmanları olarak iş görebilirdi, dini öğretiyi bu şekilde hatırlamak kolay olurdu, <i>Sternohyoid omohyoid thyrohyoid, juuugular,</i> Amin.</p>

  <p>Hayır, olmuyordu. Sorun ışıklandırmadaydı. Bir hafıza sarayındaki görüntüler iyi aydınlatılmış olmalı, aralarında bol bol mesafe kalmalıydı. Üstelik bu kirli taş fazla tek renkliydi. Hannibal bir keresinde sırf cevap karanlık olduğu için bir test sorusunu atlamış ve onu zihninde karanlık bir zemine yerleştirmişti. Gelecek hafta için planlanan karmaşık rahim boynu teşrihi, net, bol aralıklı görüntüler oluşturacaktı.</p>

  <p>Koronun son üyeleri de cüppelerini omuzlarına atmış, katedralden çıkıyordu. Hannibal içeri girdi. Adak mumları dışında içerisi karanlıktı. Güney çıkışına yakın bir yerde duran Azize Joan of Arc’ın mermer heykeline gitti. Kapıdan gelen esinti, Azize’nin önündeki mumları titretiyordu. Hannibal karanlıkta sırtını bir sütuna dayadı ve alevlerin Azize’nin yüzünde oynayışını izledi. <i>Annesinin elbisesinde de alevler vardı.</i> Alevler Hannibal’ın gözlerinde kızıl ışık oyunları yapıyordu.</p>

  <p>Mum alevleri ara sıra Azize Joan’ın yüzünde rüzgar çıngıraklarını andırır bir ifade oluşturuyordu. Anılar, anılar. Hannibal, acaba anıları yüzünden Azize Joan mum yerine başka bir adak yöntemini tercih eder miydi diye merak etti. Annesinin öyle yapacağından emindi.</p>

  <p>Zangocun ayak sesleri yaklaşıyordu, adamın elindeki anahtarların şıkırtısı önce yakındaki duvarlara oradan yüksek tavana aksediyor, ayak sesleri de buna katılınca sanki o ses tamamen yerden çıkıp ta yukarılardaki karanlıklardan yankılanıyormuş gibi oluyordu.</p>

  <p>Zangoç, önce Hannibal’ın kızıl ışıklar oynaşan gözlerini gördü ve içgüdüsel bir tehlike duygusuna kapıldı. Ensesinde tüyleri diken diken oldu ve anahtarlarıyla haç çıkardı. Ama karşısındaki sadece bir adamdı, hem de genç bir adam.</p>

  <p>Anahtarlarını buhurdanlık gibi salladı. “Zaman geldi” dedi ve çenesiyle bir hareket yaptı.</p>

  <p>Hannibal “Evet zaman geldi ve geçti” diye cevap verip yan kapıdan gecenin karanlığına karıştı.</p>
</body>
</html>
