<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>37</h1>

  <p>VESALIUS’UN ORİJİNAL tahta baskılı büyük anatomi atlası <i>De Fabrica,</i> II. Dünya Savaşı’nda, Münih’te yok edilmişti. Dr. Dumas için o baskılar kutsal metinler sayılırdı ve duyduğu acı ve öfke yüzünden yeni bir anatomi atlası derlemeye niyetlenmişti. Dört yüzyıldır Vesalius’un <i>De Fabri-</i>ca’sıyla yarışan atlaslar içinde en iyisi olacaktı bu.</p>

  <p>Dumas’a göre, anatomiyi anlatmak için çizim, fotoğraftan üstündü ve bulutlu röntgenleri açımlamak için şarttı. Dr. Dumas çok başarılı bir anatomiciydi ama ressam değildi. Büyük bir şans eseri, Hannibal Lecter’in okulda yaptığı kurbağa çizimini görmüş, çocuğun gelişimini takip etmiş ve onun için bir tıp bursu ayarlamıştı.</p>

  <p>Laboratuarda akşamın erken saatleriydi. Gün içinde Profesör Dumas o günkü dersi için bir iç kulak teşrihi yapmış ve gerisini Hannibal’a bırakmıştı, şimdi o da salyangoz kemiğinin beş kat büyütülmüş halini tebeşirle çiziyordu.</p>

  <p>Gece zili çaldı. Hannibal, Lresnes idam mangasından bir gönderi bekliyordu. Tekerlekli bir sedye alıp uzun koridordan gece kapısına doğru gitmeye başladı. Sedyenin tekerleklerinden biri taş zeminde gıcırtı yaptığı için, vakit bulunca tamir etmeyi zihnine yazdı.</p>

  <p>Cesedin yanında Müfettiş Popil duruyordu. İki ambulans görevlisi gevşek ve ıslak yüklerini kendi sedyelerinden tekerlekli sedyeye aktarıp uzaklaştı.</p>

  <p>Leydi Murasaki, bir keresinde Hannibal’ı kızdırmak için Popil’in yakışıklı aktör Louis Jourdan’a benzediğini söylemişti.</p>

  <p>“İyi geceler Müfettiş.”</p>

  <p>“Seninle konuşacaklarım var” dedi Müfettiş Popil, hiç de Louis Jourdan’a benzer bir hali yoktu.</p>

  <p>“Konuşurken çalışmamın bir sakıncası var mı?”</p>

  <p>“Hayır.”</p>

  <p>“Gelin o zaman.” Hannibal sedyeyi itmeye başladı, tekerlek şimdi daha çok ötüyordu. Millerden birinde bir sorun olmalıydı.</p>

  <p>Popil laboratuarın döner kapılarını açıp, Hannibal geçsin diye tuttu.</p>

  <p>Hannibal’ın beklediği gibi, Fresnes mangasının açtığı koca delikler cesedin iyice kurumasına yol açmıştı. Kadavra tankına konmaya hazırdı. O işlem bekleyebilirdi ama Hannibal, Popil’in kadavra tankının bulunduğu odada Louis Jourdan’a daha da az benzeyip benzemeyeceğini ve tankın etrafındakilerin o parlak tenini ne hale sokacağını merak ediyordu.</p>

  <p>Burası laboratuara bitişik, alçak tavanlı beton bir bölmeydi, kenarları kauçuk kaplı çifte kapıdan geçilip giriliyordu. Üç buçuk metre çapında yuvarlak formalin tankı zemine oturtulmuştu, üzerinde çinko bir kapak örtülüydü. Kapakta piyano menteşeleriyle tutturulmuş bir dizi kapı bulunuyordu. Odanın bir köşesinde, günün atıklarını yakmakta kullanılan bir fırın vardı, mesela bugün kulaklar yakılacaktı.</p>

  <p>Tankın üzerinde zincirli bir asansör asılıydı. Etiketlenen ve numaralandırılan kadavralar zincirlerle tankın etrafındaki çembere bağlanıyordu. Duvarda kanatları tozlu bir vantilatör bulunuyordu. Hannibal vantilatörü çalıştırdı ve tankın ağır metal kapılarını açtı. Cesedi etiketledikten sonra zincirli koşumlarla bağladı ve yük asansörü cesedi tankın üzerine taşıyıp, formaline indirdi.</p>

  <p>Tanktan kabarcıklar çıkarken, Hannibal “Onunla birlikte Fresnes’ten mi geldiniz?” diye sordu.</p>

  <p>“Evet.”</p>

  <p>“İnfazda siz de mi hazır bulundunuz?”</p>

  <p>“Evet.”</p>

  <p>“Neden Müfettiş?”</p>

  <p>“Onu ben tutukladım. Onu oraya ben çıkardıysam ben de hazır bulunurum.”</p>

  <p>“Vicdan meselesi mi Müfettiş?”</p>

  <p>“Ölümü benim yaptığım şeyin sonucu. Ben sonuçlara inanırım. Louis Ferrat’a afyon ruhu götürmeye söz mü verdin?”</p>

  <p>“Afyon ruhu yasal olarak elde edildi.”</p>

  <p>“Ama yasal olarak reçete yazılmadı.”</p>

  <p>“İdam mahkumlarında yaygın bir uygulama bu, kadavra iznini almak içindi, eminim bundan da haberiniz olmuştur.” “Evet. Ona afyon ruhunu verme.”</p>

  <p>“Ferrat da sizinkilerden biri mi? Onun ayık kalmasını mı tercih ediyorsunuz?”</p>

  <p>“Evet.”</p>

  <p>“Sonuçları hissetmesini mi istiyorsunuz Müfettiş? Mösyö Paris’ten giyotinin örtüsünü kaldırmasını da isteyecek misiniz, böylece bıçağı da görebilir, ayık olarak, görüşü bulanmadan?”</p>

  <p>“Benim sebeplerim beni ilgilendirir. Sen ise ona afyon ruhunu vermeyeceksin. Eğer onu uyuşmuş bulursam Fransa’da asla doktorluk lisansı alamazsın : Buna kendi görüşünü bulandırmadan bak.”</p>

  <p>Hannibal odanın Popil’i rahatsız etmediğini görmüştü. Müfettişin görev duygusunun ağır basışını izledi.</p>

  <p>Popil konuşmak için ondan uzaklaşmıştı. “Bu da yazık olur, çünkü gelecek vaat ediyorsun. Parlak notlarından ötürü seni tebrik ederim” dedi Popil. “Mutlu ettin ... yani ailen gurur duyar - duyuyor da zaten. İyi geceler.”</p>

  <p>“İyi geceler Müfettiş. Opera biletlerine de teşekkürler.”</p>
</body>
</html>
