<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>31</h1>

  <p>SİVİL MEMUR Rene Aden, Trebelaux’un üçüncü kattaki odasının ışığı yanana kadar otelin önünde bekledi. Sonra çabucak bir şeyler atıştırmak üzere tren istasyonuna gitti ve şansına, izleme yerine döndüğünde Trebelaux’un yine bir çantayla otelde çıkmakta olduğunu gördü.</p>

  <p>Trebelaux, Gare de l’Este’nin önündeki sıradan bir taksiye bindi ve Seine’yi geçip, Rue de Babylone’deki buhar banyosuna girdi. Aden de sivil aracını ücretsiz bir yere park edip elliye kadar saydıktan sonra lobiye girdi. İçerinin havası ağırdı ve mentollü merhem kokuyordu. Bornozlar içindeki adamlar çeşitli dillerden gazetelerini okuyorlardı.</p>

  <p>Aden soyunmak ve Trebelaux’u buharların arasında aramak istemiyordu. Cesur bir adamdı ama babası ayak mantarı yüzünden ölmüştü ve o da böyle bir yerde ayakkabılarını çıkarmaktan yana değildi. Tahta askıdan bir gazete alıp bir koltuğa oturdu.</p>

  <p>Trebelaux, ayağına çok küçük gelen tahta takunyalarını sürüyerek, buharların içinde seramik banklarda oturan adamların bulunduğu yan yana odaların arasından ortaya çıktı.</p>

  <p>Özel saunalar on beşer dakikalığına kiralanabiliyordu.</p>

  <p>İkinciye girdi. Giriş ücreti önceden ödenmişti. Buhar olan gözlüğünü havlusuyla temizledi.</p>

  <p>“Nerede kaldın?” dedi Leet buharların içinden. “Neredeyse eriyecektim.”</p>

  <p>“Yatağa girene kadar mesajını iletmediler” dedi Trebelaux.</p>

  <p>“Bugün Jeu de Paume’de polis izliyordu seni; bana sattığın Guardi’nin olaylı olduğunu biliyorlar.”</p>

  <p>“Beni işin içine kim bulaştırdı? Sen mi?”</p>

  <p>“Hayır. Resimleri Lecter Şatosu’ndan kimin aldığını bildiğini düşünüyorlar. Biliyor musun?”</p>

  <p>“Hayır. Belki müşterim bilir.”</p>

  <p>“Eğer öteki Sighs Köprüsü’nü bulursan, ikisini birden okutabilirim” dedi Leet.</p>

  <p>“Nereye satabilirsin ki?”</p>

  <p>“Orası benim işim. Amerika’da büyük bir alıcı var. Diyelim ki bir enstitü. Bir şey biliyor musun, yoksa burada boşuna mı ter döküyorum?”</p>

  <p>“Seni arayacağım” dedi Trebelaux.</p>

  <p>Ertesi gün öğleden sonra, Trebelaux, Gare de l’Este’den Luxembourg’a bir bilet aldı. Memur Aden onun valiziyle trene binişini izledi. Hamal aldığı bahşişten memnun kalmamış gibiydi.</p>

  <p>Aden çabucak Quai des Orfevres’i aradı ve son anda kondüktöre kimliğini göstererek trene atladı.</p>

  <div>
    <br />
  </div>

  <p style="text-align: center;">***</p>

  <div>
    <br />
  </div>

  <p>Tren Meaux’taki istasyona yaklaşırken gece olmuştu. Trebelaux tıraş takımlarını alıp banyoya gitti. Tren kalkarken valizini orada bırakıp aşağı atlamıştı.</p>

  <p>İstasyondan bir sokak ötede bir araba bekliyordu.</p>

  <p>Trebelaux şoförün yanma otururken “Niye burası?” diye sordu. “Fontainebleau’daki yerine gelebilirdim.”</p>

  <p>“Burada işimiz var” dedi direksiyondaki adam. “İyi bir iş.” Trebelaux onu Christophe Kleber olarak tanıyordu.</p>

  <p>Kleber arabayı istasyonun yakınlarındaki bir kafeye sürdü. Orada kuvvetli bir akşam yemeği yemiş, vichy sosunu kafasına dikip içmişti. Trebelaux bir Nicoise salatasıyla oyalanıp, tabağın kenarına çalı fasulyeleriyle adının baş harflerini yazarak vakit geçirmişti.</p>

  <p>Kleber’in dana eti geldikten sonra, “Polis Guardi’ye el koymuş” dedi Trebelaux.</p>

  <p>“Hercule’ye söylemişsin. Bu tür şeyleri telefonda söylememen gerekir. Sorun nedir?”</p>

  <p>“Leet’e onun Doğu’dan yağmalandığını söylemişler. Öyle mi?”</p>

  <p>“Tabii ki değil. Soruyu soran kim?”</p>

  <p>“Elinde çalıntı eserlerin listesi olan bir polis müfettişi. Onun da çalıntı olduğunu söylemiş. Öyle mi?”</p>

  <p>“Damgaya baktın mı?”</p>

  <p>“Tenvirat Komiserliği’nin damgası, ne anlamı var ki?” dedi Trebelaux.</p>

  <p>“Polis, Doğu’da kime ait olduğunu da söylemiş mi? Musevi ise önemli değil, Müttefikler Musevilerden alman eserleri iade etmiyorlar. Museviler ölü. Sovyetler de elinde tutuyor.”</p>

  <p>“Bunu söyleyen basit bir polis değil, polis <i>müfettişi"</i> dedi Trebelaux.</p>

  <p>“İsviçreli gibi konuşuyorsun. Adı neymiş?”</p>

  <p>“Popil, bilmem ne Popil.”</p>

  <p>“Ah” dedi Kleber peçetesiyle ağzını silerken. “Ben de öyle düşünmüştüm. O zaman sorun yok. Yıllardır benim maaş listemdedir. Bu sadece bir oyun. Leet ne demiş ona?”</p>

  <p>“Daha bir şey demedi, ama Leet gergin görünüyor. Şimdilik işi Kopnik’e yıkmış, ölen meslektaşına” dedi Trebelaux.</p>

  <p>“Leet bir şey bilmiyor, resmi nereden aldığından haberi bile yok öyle değil mi?”</p>

  <p>“Konuştuğumuz gibi, Lozan’dan aldığımı sanıyor. Parasını geri istiyor. Müşterimle konuşurum dedim.”</p>

  <p>“Popil benim adamım, onun icabına ben bakarım, sen bu meseleyi unut. Seninle konuşacağım çok daha ilginç bir şey var. Amerika’ya gitmen mümkün mü?”</p>

  <p>“Gümrükten bir şey geçirmem.”</p>

  <p>“Gümrük senin sorunun değil, sadece pazarlıklarla ilgileneceksin. Malı gitmeden önce görmen gerekiyor, sonra bir de orada göreceksin, bir bankanın toplantı odasındaki masada. Hava yoluyla gidebilirsin, bir haftalığına mesela.” “Ne tür bir mal?”</p>

  <p>“Küçük antikalar. Bazı ikonlar, bir yeraltı mahzeninden. Bir bakacağız, sen de fikrini söylersin.”</p>

  <p>“Ya öteki konu?”</p>

  <p>“O konuda için rahat olsun” dedi Kleber.</p>

  <p>Kleber sadece Fransa’da kullandığı isimdi. Asıl adı Petras Kolnas’tı ve Müfettiş Popil’in de adını biliyordu ama maaş listesinden değil.</p>
</body>
</html>
