<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>27</h1>

  <p>KURBAĞALAR SAVAŞ öncesinden beri formaldehitte saklanıyordu ve organlarını ayırt eden renkler çok uzun zaman önce solup gitmişti. Pis kokulu okul laboratuvarında, her altı çocuk için bir tane vardı. Minik kadavraların yattığı tepsilerin başında halka olan çocuklar, kurbağanın şemasını çizerken silgi kalıntıları ortalığı kirletiyordu. Sınıf soğuktu, kömür hala sınırlı miktarda verilmekteydi ve bazı çocuklar parmak uçları kesilmiş eldivenler giyiyordu.</p>

  <p>Hannibal gelip kurbağaya baktı ve çalışmak üzere sırasına döndü. İki kez gidip gelmişti. Profesör Bienville, arka sıralarda oturan herkesten kuşkulanan bir öğretmendi. Yandan Hannibal’a yaklaştı ve kuşkularının haklı çıktığını gördü, çocuk, kurbağa yerine bir yüz çizmekteydi.</p>

  <p>“Hannibal Lecter, sen neden örneği çizmiyorsun?”</p>

  <p>“Onu bitirdim efendim.” Hannibal üstteki sayfayı kaldırdı ve kurbağa çizimini gösterdi, aynen çizilmişti, anatomik özellikleri belirtilmiş ve Leonardo’nun adamı gibi çember içine alınmıştı. Aralar da gölgelendirilmiş ve tarama yapılmıştı.</p>

  <p>Profesör dikkatle Hannibal’ın yüzüne baktı. Diliyle takma dişlerini kıstırıp, “Bu çizimi alacağım” dedi. “Bunu görmesi gereken biri var. İyi not alacaksın bundan.” Profesör sonra öbür sayfayı çevirdi ve Hannibal’ın çizdiği surata baktı. “Bu kim?”</p>

  <p>“Emin değilim efendim. Bir yerlerde gördüğüm bir yüz.”</p>

  <p>Aslında, Vladis Grutas’ın yüzüydü ama Hannibal onun adını bilmiyordu. Bu, ayda ve gece yarısı tavanda gördüğü yüzdü.</p>

  <p>Sınıf pencerelerinden giren gri ışıkla bir yıl geçiyordu. En azından ışık çizim yapacak kadar geliyordu ve öğretmenler Hannibal’ı sürekli üst sınıfa geçirdikçe, sınıf salonları da değişmekteydi.</p>

  <p>Sonunda tatil geldi.</p>

  <p>Kontun ölümünden ve Chiyoh’un gidişinden sonraki bu ilk sonbaharda, Leydi Murasaki’nin kayıpları içinde dirilmekteydi. Kocası hayattayken, sonbahar olunca şatonun yakınındaki çayırlarda akşam yemekleri tertipler ve Kont Lecter, Hannibal ve Chiyoh’la birlikte ayın yükselişini izler, sonbahar böceklerinin seslerini dinlerlerdi.</p>

  <p>Şimdi, Paris’teki dairesinin terasında, Hannibal’a Chiyoh’un mektubundan kızın düğün hazırlıklarıyla ilgili haberleri okuyordu, sonra ikisi, ayın dolunay olmaya doğru ilerleyişini izlediler, ama cırcırböceklerinin sesi duyulmuyordu.</p>

  <p>Hannibal sabah erkenden salondaki portatif yatağını katladı ve bisikletle Seine’den oradaki küçük hayvan çarşısında sık sık yaptığı araştırmalardan biri için. Jaıdin des Plantes’e gitti. Bugün elinde küçük bir kağıda yazılı bir adres vardı...</p>

  <p>On dakika sonra, Place Monge ile Rue Ortolan’da aradığı dükkanı bulmuştu : <i>Poissons Tmpicaux, Petites Oiseaux &amp; Animaux Exotiques.</i></p>

  <p>Hannibal bisikletinin çantasından küçük bir cüzdan çıkardı ve dükkana girdi.</p>

  <p>Küçük vitrinde sıra sıra tanklar, kafesler vardı, cıvıltılar, ötüşler, hamster çarklarının dönerken çıkardığı iniltiler duyuluyordu. İçerisi hububat, sıcak tüy ve balık yemi kokuyordu.</p>

  <p>Kasanın arkasındaki bir kafeste bulunan iri bir papağan Hannibal’a Japonca bir şeyler söyledi. Aynı anda, dükkanın arka tarafında yemek yapmakta olan yaşlıca bir Japon ortaya çıktı, sevimli bir yiizü vardı.</p>

  <p>Hannibal, <i>“Gomekudasai</i> Mösyö?” dedi.</p>

  <p>Dükkan sahibi <i>“Irasshaimase</i> Mösyö” dedi.</p>

  <p>Papağan da <i>“Irasshaimase</i> Mösyö” diye tekrarladı. Dükkan sahibi papağana kaşlarını çatıp, kuşu utandırmak için İngilizce’ye döndü. “Elimde çeşitli dövüşçü cırcırböcekleri var. Vahşi dövüşçülerdir, hep kazanırlar, toplandıkları yer bununla ünlüdür.”</p>

  <p>“Bu, yılın bu zamanında suzumushi’lerin şarkısını duyamadığı için üzülen bir Japon hanıma hediye olacak” dedi Hannibal. “Normal cırcırböceği uygun olmaz.”</p>

  <p>“Şarkısı sadece kendi türlerini mutlu eden Fransız cırcırböceklerini asla önermem. Ama bende de satacak suzumushi yok. Belki, Japonca bilen bir papağan da onu mutlu eder, hayat boyu onunla kalır hem.”</p>

  <p>“Acaba sizin kendi suzumushi’niz var mı?”</p>

  <p>Dükkan sahibi bir an uzaklara daldı. Böcek ve böcek yumurtası ithalatı yasası bu yeni Cumhuriyet’te henüz net değildi. “Sesini duymak ister miydiniz?”</p>

  <p>“Onur duyarım” dedi Hannibal.</p>

  <p>Dükkan sahibi arka taraftaki perdenin ardında gözden kayboldu ve küçük bir cırcırböceği kafesiyle geri döndü, elinde bir de salatalıkla bıçak vardı. Kafesi tezgahın üstüne koydu ve papağanın haris bakışları altında ince bir dilim salatalık kesip kafese itti. Bir an sonra suzumushi’nin berrak kızak çanlarının sesine benzer şarkısı duyuldu. Dükkan sahibi yüzünde mutlu bir tebessümle şarkının bir daha çınlamasını dinliyordu.</p>

  <p>Papağan da cırcırböceğinin sesini elinden geldiğince taklit etti - yüksek sesle ve defalarca. Bir şey elde edemeyince de öyle bir sövüp saymaya başladı ki, Hannibal Elgar Amca’yı hatırladı. Dükkan sahibi kafesinin üstüne bir örtü örttü.</p>

  <p>Papağan örtünün altından Fransızca olarak “Bok” dedi.</p>

  <p>“Acaba bu suzumushi’yi, mesela haftalık olarak kiralamam mümkün mü?”</p>

  <p>“Nasıl bir ücret düşünürdünüz?” dedi dükkan sahibi.</p>

  <p>“Benim aklımda bir değiş tokuş vardı” dedi Hannibal. Cüzdanından kalem ve mürekkeple çizilmiş küçük bir resim çıkardı, kıvrık bir daim üzerindeki bir böceğin resmiydi bu.</p>

  <p>Resmi özenle kenarından tutan dükkan sahibi, ışığa doğru kaldırdı. Sonra kasaya dayadı. “Meslektaşlarım arasında bir soruştururum. Acaba yemekten sonra tekrar uğrayabilir misiniz?”</p>

  <p>Hannibal çıkıp dolaştı, bir sokak satıcısından bonbon alıp yedi. Bir spor mağazasının vitrininde, koca boynuzlu bir keçi kafası, bir dağ keçisinin kafası vardı. Vitrinin köşesine de çok şık, Holland&amp;Holland marka bir çifte konmuştu. Tüfeğin ahşap kısmı çok güzeldi, adeta metal kısmın uzantısı gibiydi ve ahşapla metal güzel bir yılanın kıvrımlarını andıran bir kıvraklığa sahipti.</p>

  <p>Bu silahta da Leydi Murasaki’nin güzelliğini andıran bir tür güzellik vardı. Ölü hayvan başlarının bakışları altında bu düşünce Hannibal’a pek rahatlatıcı gelmedi.</p>

  <p>Döndüğünde dükkan sahibi cırcırböceğiyle onu bekliyordu. “Kafesi Ekim’den sonra geri getirir misiniz?”</p>

  <p>“Bütün sonbahar boyunca dayanmaz mı?”</p>

  <p>“Sıcak tutarsanız kışın bile dayanır. Kafesi bana ... uygun bir zamanda geri getirirsiniz.” Salatalığı da Hannibal’a verdi. “Sakın hepsini birden vermeyin suzumushi’ye” dedi.</p>

  <p>Leydi Murasaki dualarını bitirip terasa geldi, üzerinde hâlâ sonbahar düşüncelerinin etkisi vardı.</p>

  <p>Akşam yemeğini terastaki alçak masanın başında, alacakaranlıkta yediler. Tam erişteye sıra geldiğinde, salatalıkla ödüllendirilen cırcırböceği kristal berraklığındaki şarkısıyla Leydi Murasaki’yi şaşırttı, Hannibal onu çiçeklerin dibine gizlemişti. Leydi Murasaki o sesi hayalinde duymuş gibiydi. Suzumushi bir kez daha berrak kızak çıngırakları gibi öttü.</p>

  <p>Leydi Murasaki’nin gözleri parladı ve o ana döndü. Hannibal’a gülümsedi. “Sana bakıyorum ve kalbimde cırcırböceği konser veriyor.”</p>

  <p>“Benim kalbim de sizi görünce yerinden oynuyor, siz benim kalbime şarkı söylemeyi öğrettiniz.”</p>

  <p>Suzumushi’nin şarkısı eşliğinde ay yükseldi. Sanki teras da ayla birlikte yükseliyordu, onları sarmalayan ay ışığı dünyadan uzaklaştırıyor, el değmemiş bir yere ulaştırıyordu, orada birlikte olmak yeterliydi.</p>

  <p>Zamanı gelince, cırcırböceğini ödünç aldığını, ayın solmasıyla birlikte geri götürmesi gerektiğini söyleyecekti. Onu sonbaharda fazla uzun tutmamak en iyisiydi.</p>
</body>
</html>
