<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>5</h1>

  <p>Kış, 1944-45</p>

  <div>
    <br />
  </div>

  <p>DOĞU CEPHESİ çökünce, Rus Ordusu, arkasında duman ve kül içinde kalmış topraklar, açlıktan kıvranan ve ölen insanlar bırakarak, Doğu Avrupa’nın üstüne lav gibi aktı.</p>

  <p>2. ve 3. Belarus cephelerinden, yani doğudan ve güneyden gelen Ruslar, ümitsizce kıyıya ulaşmaya ve oradan gemilerle Danimarka’ya kaçmaya çalışan Waffen-SS’lerini önlerine katıp Baltık Denizi’ne kadar kovaladılar.</p>

  <p>Hiwi’lerin hırsının da sonu gelmişti. Nazi efendileri için sadakatle adam öldürüp, talan yapmalarına, Musevileri ve Çingeneleri vurmalarına rağmen, hiçbiri SS’e alınmamıştı. Onlara Osttruppen deniyor ve asker bile sayılmıyorlardı. Binlercesi esir işçi taburlarına koyulmuş ve ölümüne çalıştırılmıştı.</p>

  <p>Fakat birkaç tanesi kaçıp kendi adına iş çevirmeyi becermişti...</p>

  <p>Polonya sınırı yakınındaki güzel bir Litvanya çiftlik evi, bir duvarına isabet eden top mermisi yüzünden bebek evi gibi açılıvermişti. İlk patlamayla bodrumdan kaçan ev halkı, İkincisinde ölmüş ve zemin kattaki mutfakta düşüp kalmıştı. Ölmüş Alman ve Rus, askerler de bahçede yatıyordu. Bir mermiyle ortadan ikiye bölünen Alman personel aracı yan devrilmişti.</p>

  <p>Bir SS binbaşısı, oturma odasındaki şöminenin önünde kanepede uzanıyordu, pantolonunun paçalarından kan sızıyordu. Çavuşu bir yataktan battaniye buldu ve getirip üstüne örttü, sonra şömineyi yaktı ama salonun bir duvarı yoktu. Binbaşısının çizmelerini çıkardı, ayak parmakları simsiyah olmuştu. Çavuş dışarıda bir gürültü duydu. Tüfeğini alıp pencereye gitti.</p>

  <p>Yarı kamyonet tipi bir ambulans, Uluslararası Kızıl Haç işaretleri olan Rus yapımı bir ZiS-44 hızla çakıllı yola dalmıştı.</p>

  <p>Ambulanstan, elinde beyaz bir kumaşla Grutas fırladı.</p>

  <p>“Biz İsviçreliyiz. Yaralınız var mı? Kaç kişisiniz?” Çavuş omzunun üstünden arkaya baktı. “Sağlık ekibi Binbaşım. Onlarla gidecek misiniz efendim?” Binbaşı başıyla onayladı.</p>

  <p>Grutas ve ondan bir baş daha uzun olan Dortlich, bir sedye çıkardılar.</p>

  <p>Çavuş onlarla konuşmak üzere dışarı çıktı. “Ona iyi bakın. Bacaklarından vuruldu. Ayak parmakları dondu. Kangren durum da olabilir. Sahra hastaneniz var mı?”</p>

  <p>“Tabii ki var ama burada da ameliyat yapabilirim” diyen Grutas çavuşun göğsüne iki kez ateş etti, çavuşun üniformasından tozlar uçuştu. Adamın bacakları büküldü ve Grutas onun üstünden atlayıp kapıya gitti ve binbaşıyı da battaniyenin altından vurdu.</p>

  <p>Ambulansın arkasından Milko, Kolnas ve Grentz indiler. Üzerlerinde farklı üniformalar vardı - Litvanya polisi üniforması, Litvanya sağlık görevlisi üniforması, Estonya sıhhiye üniforması, Uluslararası Kızıl Haç üniforması - ama hepsi enli sıhhiye kollukları takmıştı.</p>

  <p>Ölü soymak bile zor işti; yağmacılar homurdanıp söylenerek kağıtları ve cüzdanlarda saklanan resimleri sağa sola fırlattılar. Binbaşı hâlâ hayattaydı ve Milko’ya kolunu kaldırdı. Milko yaralı adamın saatini çıkarıp cebine tıkıştırdı.</p>

  <p>Grutas ile Dortlich evden rulo yapılmış bir goblen örtüyü taşıyarak çıkartıp, araçlarının arkasına attılar.</p>

  <p>Sonra örtüyü zemine yayıp üstüne saatleri, altın gözlükleri, yüzükleri yığdılar.</p>

  <p>Ormandan, kış kamuflajı yapılmış T-34 tipi bir Rus tankı çıktı, tareti dönerek çevreyi tarıyor, topçu asker kapağın yanında duruyordu.</p>

  <p>Çiftlik evinin arkasındaki barakada saklanan bir adam gizlendi yerden çıkıp cesetlerin üstünden atlayarak ağaçlara doğru koşmaya başladı, kollarının arasında altın taklidi bir saat vardı.</p>

  <p>Tankın makinelisi takırdadı ve kaçan yağmacı ileri doğru fırladı ve saatin yanma düştü, saatin yüzü de onunki gibi parçalanmıştı; adamın kalbi ve saat son birer vuruş yapıp durdu.</p>

  <p>Grutas “Bir ceset kapın!” diye bağırdı.</p>

  <p>Yerden aldıkları bir cesedi sedyeye koydular. Tankın tareti onlara doğru dönmüştü. Grutas beyaz bayrağını sallayarak kamyonetlerindeki Kızıl Haç işaretini gösterdi. Tank yoluna devam etti.</p>

  <p>Eve son bir kez göz atmak için içeri girdiler. Binbaşı hâlâ ölmemişti. Yanından geçerken Grutas’ın paçasına yapıştı. Grutas onun üstüne eğilip yakasındaki bröveyi aldı.</p>

  <p>“Bize de bu kafataslarından verilmesi gerekiyordu” dedi. “Belki kurtlar suratını bu hale getirir.” Binbaşıyı göğsünden vurdu. Adam Grutas’ın paçasını bıraktı ve sanki kendi ölüm saatini merak ediyormuş gibi boş bileğine baktı.</p>

  <p>Sahte ambulans cesetlerin üstünden hoplaya zıplaya açık alanı geçti ve ormana ulaştı, arkadaki örtü açıldı ve Grentz cesedi dışarı attı.</p>

  <p>Üstlerinde çığlık çığlığa bir Stuka, bombardıman uçağı dalış yapmış Rus tankına ateş ediyordu. Orman örtüsünün altında, tankın içine kapanmış olan ekip ağaçların arasından süzülen bir bombanın düştüğünü ve şarapnellerin zırhlı gövdeye çarptığını duydu.</p>
</body>
</html>
