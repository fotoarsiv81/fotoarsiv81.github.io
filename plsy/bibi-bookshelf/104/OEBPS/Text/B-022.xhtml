<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>22</h1>

  <p>KASAP PAUL’UN vahşi ölümü, belediye başkanları ve bazı meclis üyeleri Direniş’e misilleme olarak Naziler tarafından vurulmuş olan köylülerin pek çoğu için bir trajedi değildi.</p>

  <p>Paul’un cesedinin büyük kısmı, Pompes Funebres Roget’in tahnit odasındaki çinko masada yatıyordu, Kont Lecter de aynı masadan başarıyla geçmişti. Akşam karanlığında cenaze evinin önüne siyah bir Citroen Traction Avant yanaştı. Kapıda bekleyen jandarma hemen koşup kapıyı açtı.</p>

  <p>“İyi akşamlar Müfettiş.”</p>

  <p>Arabadan çıkan adam düzgün bir takım elbise giymiş, kırk yaşlarında biriydi. Jandarmanın resmi selamına dostça başını sallayarak karşılık verdi ve arabaya doğru dönüp şoförle ve arka koltuktaki öteki görevliyle konuştu. “Örnekleri polis karakoluna götürün.”</p>

  <p>Müfettiş, cenaze evinin sahibi Mösye Roget ile Polis Komutanını tahnit odasında buldu, bütün musluklar, hortumlar, örneklerin bulunduğu emaye kaplar camın arkasındaydı.</p>

  <p>Paris’ten gelen polisi görünce komutanın yüzü aydınlandı.</p>

  <p>“Müfettiş Popil! Gelebildiğinize sevindim. Siz beni hatırlamazsınız ama ...”</p>

  <p>Müfettiş komutana baktı. “Elbette hatırlıyorum Komutan Balmain. De Rais’i Nuremberg’e getirmiş ve duruşmada arkasında oturmuştunuz.”</p>

  <p>“Tanıklık yaparken izlemiştim sizi. Bu bir onur efendim.”</p>

  <p>“Elimizde ne var?”</p>

  <p>Cenaze evinin yöneticisinin asistanı Laurent, cesedin üstündeki örtüyü kaldırdı.</p>

  <p>Kasap Paul’un cesedi hala giyinikti, giysilerinin kana bulanmadığı yerlerde uzun kırmızı çaprak kesikler görülüyordu. Kafası yerinde yoktu.</p>

  <p>“Paul Momund ya da onun çoğu” dedi komutan. “Bu onun dosyası mı?”</p>

  <p>Popil başını salladı. “Kısa ve çirkin. Orleans’tan Musevi göndermiş.” Müfettiş etrafında dolanarak cesede baktı, Paul’un elini ve kolunu kaldırdı, rengi solduğu için dövmesi artık daha parlak görünüyordu. Müfettiş kendi kendine konuşur gibi konuşmaya başladı. “Ellerinde savunma yaraları var, ama parmak eklemlerindeki çürükler eski. Yakınlarda bir kavgaya karışmış.”</p>

  <p>Cenaze evinin sahibi “Ve sık sık” dedi.</p>

  <p>Asistan Laurent lafa karıştı. “Geçen Cumartesi bir barda kavga etti ve bir adamla kızın dişlerini döktü.” Laurent yumrukların şiddetini göstermek için başını eğdi, kabarık saçları küçük kafasında sağa sola oynadı.</p>

  <p>“Bir liste lütfen. Son hasımlarıyla ilgili” dedi müfettiş. Sonra koklayarak cesedin üstüne eğildi. “Bu cesede herhangi bir şey yaptınız mı Mösyö Roget?”</p>

  <p>“Hayır Mösyö. Komutan özellikle yasakladı ...”</p>

  <p>Müfettiş Popil başıyla onu masanın başına çağırdı. Laurent de gelmişti. “Bu koku burada kullandığınız herhangi bir şeyin kokusu mu?”</p>

  <p>“Siyanür kokusu alıyorum” dedi Mösyö Roget. “Önce zehirlenmiş!”</p>

  <p>“Siyanürde yanık badem kokusu olur” dedi Popil.</p>

  <p>“Diş ağrısı ilacı gibi kokuyor” dedi Laurent, farkında olmadan çenesini ovuşturuyordu.</p>

  <p>Cenaze evinin sahibi asistanına döndü. “Salak! Dişi de nereden çıkardın?”</p>

  <p>“Evet. Karanfil yağı” dedi Müfettiş Popil. “Komutan, kitaplarıyla birlikte eczacıyı çağırabilir miyiz?”</p>

  <p>Hannibal, şefin gözetimi altında çeşitli soslar ekleyip Brittany deniz tuzu ile kapladığı muhteşem balığı fırına vermişti ve şimdi fırından çıkarıyordu. Bir şef bıçağının sapıyla tuzdan kabuk kırıldı ve balığın derisiyle birlikte ayrıldı, mutfağa enfes bir koku yayılmıştı.</p>

  <p>“Unutma Hannibal” dedi şef. “Balığın en iyi yeri yanaklarıdır. Pek çok canlı için bu geçerlidir. Sofrada servis yaparken bir yanağı Madam’a, öbürünü de şeref konuğuna verirsin. Tabii mutfakta servis tabağına alıyorsan, ikisini de kendin yersin.”</p>

  <p>Serge pazardan aldığı sebzelerle birlikte mutfağa girdi. Paketleri açıp yiyecekleri yerleştirmeye başladı.</p>

  <p>Serge’nin arkasından Leydi Murasaki de sessizce mutfağa girmişti.</p>

  <p>Serge, “Petit Zinc’te Laurent’i gördüm” dedi. “Kasabın kahrolası çirkin kafasını daha bulamamışlar. Söylediğine göre cesette - şunu al - karanfil yaprağı kokusu varmış, hani şu diş ağrısı ilacındaki gibi. Dedi ki Hannibal Leydi Murasaki’yi gördü ve Serge’nin lafını kesti. “Gerçekten bir şeyler yemeniz lazım Leydim. Bu çok, çok iyi olur.”</p>

  <p>“Biraz da şeftalili dondurma aldım” dedi Serge. “Hem de taze şeftaliden yapılmış.”</p>

  <p>Leydi Murasaki uzunca bir süre Hannibal’ın gözlerinin içine baktı.</p>

  <p>Hannibal büyük bir soğukkanlılıkla ona gülümsedi. “Şeftali!” dedi.</p>
</body>
</html>
