<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>51</h1>

  <p>SAVAŞTAN KALMA, brandası yeni beş tonluk bir kamyon anatomi laboratuvarın karşısındaki kaldırımın yarısını işgal etmiş duruyordu. Ön camına bir ceza makbuzu iliştirilmemiş olması şaşırtıcıydı. Hannibal Milko’nun anahtarlarıyla şoför mahallinin kapısını açmayı denedi. Kapı açılmıştı. Şoför tarafındaki siperliğe sıkıştırılmış bir zarfta tomarla kağıt vardı. Hannibal hepsini çabucak gözden geçirdi.</p>

  <p>Kamyonda bulduğu bir takoz sayesinde motosikletini de arkaya yükledi. Kamyonu, Bois de Vincennes yakınlarındaki Porte de Montempoivre’ye sürdü ve demiryolunun kenarındaki kamyon park alanına bıraktı. Plakaları şoför koltuğunun altına koyup kapıları kilitledi.</p>

  <p>Hannibal Lecter, tepedeki bir meyve bahçesinde motosikletinin üstünde oturmuş, Rue de Buci pazarında bulduğu enfes Afgan incirleri ve bir parça Westphalia salamıyla kahvaltı ediyordu. Tepenin altındaki yolu ve dört, beş yüz metre ötede de Vladis Grutas’ın evinin girişini görebiliyordu.</p>

  <p>Meyve bahçesi balansı doluydu ve mendiliyle üstlerini örtene kadar incirlerinin başından ayrılmamışlardı. Paris’te yeniden dirilişin tadını sürmekte olan Garcia Lorca, kalbin bir meyve bahçesi olduğunu söylemişti. Aşağıdan bir marangoz kamyonu geçip, Grutas’ın kapısının önünde durduğunda, Hannibal, bu tanımı düşünüyor ve her genç erkeğin yapacağı gibi şeftalilerin ve armutların biçimini gözünün önüne getiriyordu.</p>

  <p>Hannibal babasının dürbününü gözüne götürdü.</p>

  <p>Vladis Grutas’ın evi, 1938’de bir çiftlik arazisine inşa edilmiş bir Bauhaus köşküydü ve Essonne Nehri’ne bakıyordu. Savaş yıllarında bakımsız kalmıştı ve saçakları olmadığı için beyaz duvarlarında suyun meydana getirdiği siyah lekeler vardı. Köşkün tüm ön cephesi ve yan duvarlarından biri yeniden göz alıcı bir beyaza boyanmıştı ve yapı iskelesi boyanmamış duvarların önüne alınmıştı. Alman işgali sırasında genel karargah olarak kullanıldığı için, Almanlar çeşitli korunma önlemleri eklemişlerdi.</p>

  <p>Evin cam ve betondan oluşan binası yüksek bir zincirle ve etrafı da dikenli tellerle çevriliydi. Girişte, ilaç kutusuna benzer beton bir bekçi kulübesi vardı.</p>

  <p>Kulübenin ön tarafındaki ince uzun pencereye bir saksı konmuş ve görüntü yumuşatılmıştı. O pencereden, namluyla çiçekleri kenara itip makineli tüfekle yolu taramak mümkündü.</p>

  <p>Kulübeden iki adam çıkmıştı, biri sarışın, öteki ise esmer ve dövmelerle kaplıydı. Kamyonu kontrol ederken, uzun sapı olan bir aynayla altına da baktılar. Marangozlar da aşağı inip ulusal kimliklerini göstermek zorunda kalmışlardı. Kimileri ellerini sallayıp omuz silkiyordu. Sonunda korumalar kamyonu içeri aldılar.</p>

  <p>Hannibal motosikletini bir koruya sürdü ve çalıların arasına park etti. Motosikletin bujilerinden birini söküp, seleye parça almaya gittiğini belirten bir not iliştirdi. Sonra otoyola kadar yarım saat yürüdü ve Paris’e dönmek için otostop yaptı.</p>

  <p>Gabrielle Müzik Aletleri A.Ş.’nin yükleme rıhtımı, Rue de Paradis’te, aydınlatma gereçleri satan bir mağaza ile kristal onarım dükkanının arasındaydı. Depocular günün son işi olarak Milko’nun kamyonuna bir Bosendorfer kuyruklu piyano ile ayrıca sandıklanmış bir piyano taburesi yüklüyorlardı. Hannibal irsaliyeyi Zigmas Milko olarak imzaladı, imzasını atarken içinden de bu adı geçiriyordu.</p>

  <p>İş günü biterken müzik aletleri şirketinin kendi kamyonları da depoya dönmekteydi. Hannibal, bir kamyondan inen kadın şoförü izledi. Çeşitli Fransız usulü kırmalarla süslü tulumunun içinde hiç fena durmuyordu. Kadın binaya girdi ve birkaç dakika sonra rahat bir pantolonla bluz giymiş olarak tekrar çıktı, katladığı tulumu da kolunun altında taşıyordu. Tulumu küçük mobiletinin çantasına yerleştirdi. Hannibal’ın bakışlarını üzerinde hissedince dönüp yılışık bir tavırla ona baktı. Sonra bir sigara çıkardı ve Hannibal yaktı.</p>

  <p>“Mersi Mösyö .... Zippo.” Sokak ağzıyla konuşan, canlı bir kadındı, gözleri kıpır kıpırdı ve sigarasını abartılı hareketlerle içiyordu.</p>

  <p>Yükleme rıhtımını boşaltmakla uğraşan adamlar konuştuklarını duymak için kulak kabarttılar ama sadece kadının kahkahalarını duyabiliyorlardı. Konuşurken Hannibal’ın yüzüne bakan kadın, koketliklerine giderek son verdi. Ondan çok etkilenmiş, hatta büyülenmiş gibiydi. Birlikte yolun aşağısındaki bir bara doğru yürümeye başladılar.</p>

  <div>
    <br />
  </div>

  <p style="text-align: center;">***</p>

  <div>
    <br />
  </div>

  <p>Mueller, Yabancılar Lejyonu ile çıktığı seferden yeni dönen bir Alman’la birlikte kapı nöbetindeydi. Milko’nun kamyonu yaklaşırken, Mueller Alman’a bir dövme satmaya çalışıyordu.</p>

  <p>“Milko Paris’ten döndü, şu akortçuyu çağır” dedi Mueller.</p>

  <p>Gassmann’ın gözü daha iyi görüyordu. “O Milko değil.”</p>

  <p>Dışarı çıktılar.</p>

  <p>Mueller, direksiyondaki kadına “Milko nerede?” diye sordu.</p>

  <p>“Ben nereden bileyim? Piyanoyu buraya getirmem için para verdi. Kendisi de birkaç güne kadar gelecekmiş. O iri adaleli kollarınızla arkadaki yükü alıverin.”</p>

  <p>“Paranı kim verdi?”</p>

  <p>“Mösyö Zippo.”</p>

  <p>“Yani Milko demek istiyorsun.”</p>

  <p>“Evet, Milko.”</p>

  <p>Beş tonluk kamyonun arkasında, yiyecek firmasının kamyoneti bekliyordu ve firmanın adamı sinir içinde, direksiyonda trampet çalmaktaydı.</p>

  <p>Gassmann beş tonluk kamyonun arka kapağını kaldırdı. Sandıklanmış bir piyano ile üzerine bir etiket yapıştırılmış olan daha küçük bir sandık gördü:</p>

  <p>ŞARAP MAHZENİ İÇİN - SOĞUK YERDE MUHAFAZA EDİN.</p>

  <p>Mobilet de kamyonun içinde, kenara dayalı olarak duruyordu. Kamyonda bir takoz da vardı ama hafif mobileti taşıyarak indirmek daha kolaydı.</p>

  <p>Mueller Gassmann’a yardıma geldi. Sonra kadına baktı.</p>

  <p>“Bir içki ister misin?”</p>

  <p>“Burada olmaz” dedi kadın bir bacağını mobiletin üstünden aşırırken.</p>

  <p>Kadın yola çıkınca, Mueller arkasından “Motorun osuruk gibi ses çıkarıyor” diye bağırdı.</p>

  <p>Öteki Alman, “Bu zarif konuşmanla kadının kalbini kazandın” dedi.</p>

  <p>Piyano akortçusu, dişlerinin arasında kara boşluklar olan, iskelet gibi bir adamdı ve Lawrence Welk’inkine benzeyen, açılmış gaga gibi tebessümü yüzünden eksik olmazdı. Siyah Bosendorfer’i akort etmeyi bitirince, gidip antika beyaz papyonunu taktı, çatal kuyruklu ceketini giydi ve Grutas’ın beklediği konuklara kokteyl müziği yapmak üzere piyanonun başına döndü. Evin seramik zemini ve camlarla dolu geniş salonu piyanoyu etkiliyordu. Yakındaki cam ve çelik karışımı kütüphane rafları yüzünden, adam kitapları oradan alana kadar piyano B minör sesi vermiş, sonra normal B olmuştu. Akort ederken bir mutfak iskemlesi kullanmıştı ama ona oturup çalmak istemiyordu.</p>

  <p>“Nereye oturacağım ben? Piyano taburesi nerede?” diye hizmetçiye sordu, o da gidip Mueller’e sordu. Mueller ona uygun yükseklikte bir koltuk buldu ama bunun da kolları vardı. “Dirseklerimin boşta olması lazım çalarken” dedi akortçu.</p>

  <p>“Kahrolası çeneni kapa ve Amerikan müziği çal” dedi Mueller. “Adam Amerikan kokteyli istiyor, şarkı da söylenecek.”</p>

  <p>Kokteyl büfesi otuz konuk ağırlayacak şekilde hazırlanmıştı, konuklar da işsiz güçsüz savaş artıklarıydı. Sovyet elçiliğinden Ivanov da oradaydı, devletin bir hizmetkarı olarak fazla şık giyinmişti. Kitapları Neuilly’deki Amerikan Posta Dağıtım merkezinde tutan Amerikalı başçavuşla konuşuyordu. Çavuş bol bir sivil takım giymişti, takımı açık renk olduğu için burnunun kenarındaki örümcek anjiyomu daha belirgin bir hal alıyordu. Versailles’ten gelen piskopos, tırnaklarını yapan yardımcısını da getirmişti.</p>

  <p>Salonun gizli aydınlatma sisteminin verdiği loş ışıkta, piskoposun siyah giysisi yeşilimsi bir rozbif parıltısı veriyordu, Grutas bunu adamın yüzüğünü öperken fark etmişti. Kısaca Arjantin’deki ortak tanıdıkları hakkında sohbet ettiler. Salonda güçlü bir Vichy havası vardı.</p>

  <p>Piyanist kalabalığa iskelet tebessümüyle selam verdi ve Cole Porter şarkılarına başladı. İngilizce dördüncü diliydi ve bazen telaffuzda zorlanıyordu.</p>

  <p><i>“Gece ve gündüz, sen güneşsin. Ayın altında şadece şen varşın, şadece şen."</i></p>

  <p>Bodrum hemen hemen karanlıktı. Merdivene yakın tek bir ampul yanıyordu. Üst kattan çok hafif müzik sesi geliyordu.</p>

  <p>Bodrumun bir duvarı şarap raflarıyla kaplıydı. Dibinde de bir sürü sandık duruyordu, sandıklardan bazıları açılıp içindekiler dışarı çıkarılmıştı. Yerde duran yeni, paslanmaz çelikten lavabonun yanında bir Rock-Ola Lüks Işıklı müzik dolabı durmaktaydı, onun da yanında en son çıkan plaklar ve müzik dolabını çalıştırmak için dizi dizi bozukluk vardı. Şarap duvarının önüne konan sandığın üzerinde ŞARAP MAHZENİ İÇİN - SOĞUKTA MUHAFAZA EDİN yazan bir etiket vardı. Sandıkta hafif bir çatırtı oldu.</p>

  <p>Piyanist kendini belirsiz mısralardan korumak için müziğin dozunu yükseltti : “<i>İster sen ister ben gidelim, sorun yok sevgilim yalnız kalan ben olacağım, düşüneceğim hep seni Gece ve Gündüüüüüzzz</i>.”</p>

  <p>Grutas el sıkışarak konuklarının arasında dolanıyordu. Küçük bir baş hareketiyle Ivanov’u kütüphanesine çağırdı. İçeride yalın, modern, ayaklı bir masa, çelik ve cam karışımı raflar ve Picasso’dan sonra Anthony Quinn tarafından “Mantık Bir Kadının Arkasıdır” diye yeniden adlandırılan bir heykel vardı. Ivanov heykele bakıyordu.</p>

  <p>“Heykel sever misin?”</p>

  <p>“St Petersburg, St. Petersburg iken babam orada küratördü.”</p>

  <p>“İstersen dokunabilirsin” dedi Grutas.</p>

  <p>“Teşekkür ederim. Moskova’ya gidecek cihazlar ne durumda?”</p>

  <p>“Şu anda atmış buzdolabı Helsinki’de trende. Kelvinator marka. Peki sen benim için ne yaptın?” Grutas parmaklarını kütürdetmeden duramıyordu.</p>

  <p>O ses yüzünden, Ivanov taştan kalçaları seyredip Grutas’ı bekletti. “Elçilikte çocukla ilgili bir dosya yok” dedi sonunda. “T <i>’Humanite</i> için bir makale yazmak üzere almış Litvanya vizesini. Güya, çiftlik arazileri ailesinin elinden alınıp devletleştirilince işlerin ne kadar iyi gittiğini ve çiftçilerin arıtma tesisi kurmak üzere kente göçmekten ne kadar mutlu olduğunu yazacakmış. Devrimi onaylayan bir aristokrat.”</p>

  <p>Grutas burnundan bir ses çıkardı.</p>

  <p>Ivanov masaya bir fotoğraf koydu ve Grutas’a doğru itti. Fotoğrafta Leydi Murasaki ile Hannibal, apartmanın önünde görünüyorlardı.</p>

  <p>“Bu ne zaman çekilmiş?”</p>

  <p>“Dün sabah. Milko da benim adamlarımla birlikteydi çekilirken. Lecter veledi öğrenci, geceleri çalışıyor, tıp fakültesinde yatıp kalkıyor. Adamım Milko’ya her şeyi gösterdi - başka da bir şey bilmek istemiyorum.”</p>

  <p>“Milko’yu en son ne zaman görmüş?”</p>

  <p>Ivanov keskin bir bakışla baktı. “Dün. Bir sorun mu var?”</p>

  <p>Grutas omuz silkti. “Muhtemelen yok. Kadın kim?”</p>

  <p>“Üvey annesi veya onun gibi bir şey. Güzel ama” dedi Ivanov, bir yandan da taş kalçaları okşuyordu.</p>

  <p>“Bununki gibi bir kıçı var mıdır?”</p>

  <p>“Sanmam.”</p>

  <p>“Peki ya ortalıkta dolanan o Fransız polisi?”</p>

  <p>“Popil adında bir müfettiş.”</p>

  <p>Grutas dudaklarını büzdü, bir an için Ivanov’un odada bulunduğunu unutmuş gibiydi.</p>

  <p>Mueller ve Gassmann kalabalığa baktılar. Paltolarla ilgileniyor ve konuklar bir şey aşırmasın diye dikkat ediyorlardı. Mueller, palto odasında Gassmann’ın boynundaki papyonu çekti, yarım döndürdü ve bıraktı. Lastikli papyon eski haline dönmüştü.</p>

  <p>“Küçük bir pervane gibi kanat açıp, peri gibi uçabilir misin?” dedi Mueller.</p>

  <p>“Onu bir daha döndürürsen, Cehennem tokmağı sanırsın” dedi Gassmann. “Flaline bak. Bluzunu içine sok. Hiç servis yapmadın mı daha önce?”</p>

  <p>İkram firmasının adamına toplanması için yardım etmeleri gerekiyordu. Katlanır ziyafet masasını bodruma indirdiklerinde, basamakların altına gizlenmiş olan tombul lastik eldiveni fark etmediler. Eldiven bir tabak pudranın üstüne sarkıyor ve oradan çıkan bir fitil de, eskiden içinde domuz yağı bulunan üç kiloluk tenekeye uzanıyordu. Hava ısısı düştükçe yavaşlayan kimyasal bir reaksiyon oluşmaktaydı. Grutas’ın bodrumu tıp fakültesinden beş derece daha soğuktu.</p>
</body>
</html>
