<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>4</h1>

  <p>LECTER AİLESİ, Hitler’in üç buçuk korkunç yıl boyunca süren doğu seferi sırasında ormanda saklandı. Köşke giden uzun orman yolu kışın karla kaplanıyor, ilkbaharda aşırı büyüyen bitkilerle doluyordu, yazın da orman toprağı tanklar için fazla yumuşaktı.</p>

  <p>Köşkte ilk kışın sonuna kadar yetecek un ve şeker vardı, ama en önemlisi variller dolusu tuz bulunuyordu. İkinci kış donarak ölen at vardı. Onu baltalarla parçalamayı ve eti tuzlamayı başardılar. Alabalık ve keklik de tuzladılar.</p>

  <p>Bazen, geceleri ormandan gölge gibi sessizce çıkıp gelen sivil giysili adamlar oluyordu. Kont Lecter ve Berndt onlarla Litvanya dilinde konuşuyorlardı ve bir seferinde de gömleği kan revan içinde kalmış bir adam getirmişlerdi, adam yattığı ot minderde Dadı yüzünü ıslak bezle silerken ölmüştü.</p>

  <p>Karda bitki toplamaya çıkamadıkları günlerde Bay Jakov ders veriyordu. İngilizce ve gayet kötü bir Fransızca’yla, Kudüs kuşatmasının üstüne basarak Roma tarihi öğretiyordu ve derslere herkes katılıyordu. Tarihi olaylardan ve Eski Ahit öykülerinden dramatik masallar uyduruyor, bazen dinleyicileri için hikayelerini katı bilimsel sınırları aşacak şekilde süslüyordu.</p>

  <p>Hannibal’a özel olarak matematik dersi de veriyordu, dersler ötekilerin ulaşamayacağı bir düzeye çıkmıştı.</p>

  <p>Bay Jakov’un kitapları arasında Christian Huyghens’in deri ciltli <i>Treatise on Light</i> (Işık Üzerine Bilimsel İnceleme) adlı kitabı da vardı ve Hannibal, Huyghens’in düşüncelerini izleyip, onun keşfe doğru ilerleyişini hissederek, kitaptan büyüleniyordu. <i>Treatise on Light</i> ile, karın göz kamaştırıcı ışığını ve eski pencere camlarına vuran gökkuşağı renklerinin sapmalarını birleştiriyordu. Huyghens’in düşünce sisteminin inceliği, kışın net ve sade çizgilerine, yaprakların altındaki yapıya benziyordu. Önünde bir kitap açılıyor ve her zaman işe yarayan bir prensibi anlatıyordu. Bu bağımlılık yaratan bir heyecandı ve Hannibal okumaya başladığından beri bu heyecanı duyuyordu.</p>

  <p>Hannibal Lecter her zaman okuyabiliyordu veya Dadı’ya öyle geliyordu. Çocuk iki yaşındayken ona, genellikle Grimm Kardeşlerin tahta kalıpla resimlendirilmiş, herkesin sivri ayak tırnakları olan kitabından kısa bir bölüm okurdu. Hannibal Dadı’nın okumasını dinlerken sayfadaki kelimelere bakıp başını sallardı. Sonra kadın onu kitabın başında, alnını kitaba dayamış olarak bulur. Hannibal daha sonra kitabı gözlerini odaklayacağı bir mesafede tutar ve Dadı’nın aksanıyla kendi kendine okumaya başlardı.</p>

  <p>Hannibal’da babasının göze çarpan tek bir duygu vardı - merak. Oğlunun duyduğu merak yüzünden, Kont Lecter şatonun kütüphanesindeki ağır sözlükleri aşağı indirtmişti. İngilizce, Almanca, yirmi üç ciltlik Litvanya sözlüğü derken Hannibal kitaplarla baş başa kalmıştı.</p>

  <p>Altı yaşındayken, başına üç önemli olay geldi.</p>

  <p>Önce Öklid’in Elementler kitabını keşfetti. Bu elle çizilmiş resimleri olan eski bir baskıydı. Çizimleri parmağıyla takip edebiliyor, sonra da alnını onlara dayıyordu.</p>

  <p>Sonbaharda kız kardeşi Mischa armağan edildi. Mischa’nın buruş buruş, kırmızı bir sincaba benzediğini düşünmüştü. Annelerine benzemediği için ona karşı özel bir acıma duygusu geliştirdi.</p>

  <p>Meseleyi evirip çevirdikçe, ara sıra şatonun üzerinden geçen kartalın küçük kardeşini kapıp, nazikçe uzaklarda bir ülkede yaşayan mutlu bir köylü evine götürmesinin ne kadar uygun olacağını düşünmeye başladı, bütün sakinleri sincaba benzeyen bir evde kardeşi de kendini rahat hissedecekti. Aynı anda, elinde olmadan onu sevdiğini de fark etmişti, kardeşi gezebilecek kadar büyüyünce ona bir şeyler göstermek, keşfetmenin tadını yaşatmak istiyordu.</p>

  <p>Yine Hannibal’ın altıncı yaşında, Kont Lecter oğlunun şatodaki kulelerin gölge uzunluğuna bakarak yüksekliklerini hesaplayabildiğini fark etti, bunu, bizzat Öklid’den geldiğini söylediği talimatları izleyerek yapıyordu. Bunun üzerine Kont Lecter onun öğretmenini değiştirmeye karar verdi. Altı hafta sonra beş parasız bir bilim adamı olan Bay Jakov, Leipzig’den geldi.</p>

  <p>Kont Lector, kütüphanede Bay Jakov’u öğrencisiyle tanıştırıp ikisini baş başa bıraktı. Sıcak havalarda, kütüphanede şatonun taşlarına işlemiş bir soğuk duman aroması hissedilirdi.</p>

  <p>“Babam bana birçok şey öğreteceğinizi söyledi.”</p>

  <p>“Eğer birçok şey öğrenmek istiyorsan, sana yardımcı olabilirim.”</p>

  <p>“Siz büyük bir bilim adamıymışsınız, öyle dedi.”</p>

  <p>“Ben bir öğrenciyim.”</p>

  <p>“Anneme üniversiteden atıldığınızı söylemiş.”</p>

  <p>“Evet.”</p>

  <p>“Neden?”</p>

  <p>“Çünkü ben bir Museviyim, daha kesin söylemem gerekirse bir Aşkenazi Musevisi’yim.”</p>

  <p>“Anlıyorum. Mutsuz musunuz?”</p>

  <p>“Musevi olduğum için mi? Hayır, memnunum.” “Okuldan uzak olduğunuz için demek istemiştim.” “Buraya geldiğime de memnunum.”</p>

  <p>“Zamanınıza değip değmeyeceğimi merak ediyor musunuz?”</p>

  <p>“Her insan zamanına değer Hannibal. Eğer ilk bakışta biri sana yavan görünürse, daha dikkatli bak, <i>içini</i> görmeye çalış.”</p>

  <p>“Sizi kapısında demir ızgara olan bir odaya mı koydular?”</p>

  <p>“Evet, öyle yaptılar.”</p>

  <p>“Artık kilitlenmiyor.”</p>

  <p>“Bunu görünce sevindim.”</p>

  <p>“Orada Elgar Amca’yı tutuyorlardı” dedi Hannibal, kalemlerini önünde sıraya dizerken. “1880’lerde, benden önce yani. Odanızdaki pencere camına bakın. Cama elmasla kazıdığı bir tarih var. Bunlar onun kitapları.”</p>

  <p>Bütün bir rafı dolduran kocaman, ciltli kitapları gösterdi. Sonuncusu yanıktı.</p>

  <p>“Yağmur yağınca odada is kokusu oluyor. Öfke nöbetleri yüzünden duvarlara saman balyaları diziliymiş.”</p>

  <p>“Öfke nöbetleri mi dedin?”</p>

  <p>“Dinle ilgiliymiş, ama Şehevi” ya da “Şehvetli” kelimelerinin anlamını biliyor musunuz?”</p>

  <p>“Evet.”</p>

  <p>“Ben pek emin değilim, ama annemin önünde söylenmemesi gereken türde bir anlamları olduğunu tahmin ediyorum.”</p>

  <p>“Bence de öyle” dedi Bay Jakov.</p>

  <p>“Camdaki tarihe bakarsanız, her yıl güneş ışınlarının penceresine dik olarak vurduğu gün olduğunu görürsünüz.” “Güneşi bekliyormuş.”</p>

  <p>“Evet ve orada yandığı gün de o. Güneş ışığı vurur vurmaz, bu kitapları yazarken kullandığı monokl ile samanları tutuşturmuş.”</p>

  <p>Hannibal, bir tur yaptırıp öğretmenine Lecter Şatosu hakkında biraz daha bilgi verdi. Büyük taş bir bloğu olan avluya çıktılar. Taşta bir bilezik vardı ve düz olan tepesinde balta izleri görünüyordu.</p>

  <p>“Baban kulelerin yüksekliğini ölçtüğünü söyledi.” “Evet.”</p>

  <p>“Ne kadar yükseklikleri?”</p>

  <p>“Kırk metre güneydeki, öbürü de yarım metre daha kısa.” “Güneş saati olarak ne kullandın?”</p>

  <p>“Taşı. Taşın ve gölgesinin yüksekliğini ölçtüm ve aynı saatte şatonun gölgesini de ölçtüm.”</p>

  <p>“Taşın yanı tam olarak dikey değil.”</p>

  <p>“Çekül olarak yo-yomu kullandım.”</p>

  <p>“Her iki ölçümü tek seferde yapabildin mi?”</p>

  <p>“Hayır Bay Jakov.”</p>

  <p>“Gölge ölçümleri arasındaki zamanda ne kadar hata yapmış olabilirsin?”</p>

  <p>“Yeryüzü dönerken her dört dakikada bir derece. Buna Kuzgun Taşı deniyor. Dadı ise Rabenstein diyor. Beni onun üstüne oturtması yasak.”</p>

  <p>“Anlıyorum” dedi Bay Jakov. “Düşündüğümden daha uzun bir gölgesi olmalı.”</p>

  <p>Yürürken bir yandan bir sohbete daldılar ve Hannibal öğretmeninin kendisinden çok daha kısa boylu biriyle konuşmaya alışmasını izledi. Bay Jakov sık sık başını yana çevirip, sanki bir çocukla konuştuğunu unutmuş gibi, Hannibal’ın başının epey üstünde bir yere hitap ederek konuşuyordu. Hannibal, onun kendi yaşında biriyle yürüyüp sohbet etmeyi özleyip özlemediğini merak etti.</p>

  <p>Bay Jakov’un ev uşağı Lothar ve seyis Berndt’le nasıl idare edeceğini de merak ediyordu. Bunlar basit ama yeterince kurnaz ve işinde iyi olan adamlardı. Fakat onlarınki farklı bir tür zihindi. Hannibal, Bay Jakov’un zihnini saklamaya çalışmadığı gibi, kimsenin gözüne de sokmadığını gördü. Boş zamanlarında onlara da dilbilgisi kurallarını öğrenmenin yollarını gösteriyordu. Bay Jakov yemeklerini Aşçı ile birlikte yiyordu, onun belli bir ölçüde Yiddish dili konuşmasını sağlamış ve bütün aileyi şaşırtmıştı.</p>

  <p>Zalim Hannibal’in Toton Şövalyeleri’ne karşı kullandığı eski bir mancınık şatonun arazisindeki bir sundurmada muhafaza ediliyordu ve Hannibal’in doğum gününde, Bay Jakov, Lothar ve Berndt, mancınığı toparladılar, o arada fırlatma kolunun tahtasını da yenilemişlerdi. Mancınıkla, koca bir su fıçısını kaleden daha yükseklere fırlattılar ve fıçı sonunda su dolu hendeğe öyle bir sesle düştü ki, suda bulunan kuşlar telaşla uzaklaştı.</p>

  <p>O hafta, Hannibal çocukluğunun tadını sonuna kadar çıkardı. Doğum günü şerefine, Bay Jakov, kiremitleri ve onların kumdaki izdüşümlerini kullanarak matematik dışı bir yöntemle Pisagor teoremini kanıtladı. Hannibal bunu seyretti, etrafında dolandı. Bay Jakov kiremitlerden birini alıp kaşlarını kaldırdı ve Hannibal’e kanıtı tekrar görmek isteyip istemediğini sordu. Ve Hannibal kavradı. Öyle hızla kavrıyordu ki, gören onun da mancınıkla fırlatıldığını sanırdı.</p>

  <p>Bay Jakov tartışmalarına nadiren bir kitap getirir ve nadiren bir kitaptan referans olarak söz ederdi. Sekiz yaşına gelince Hannibal bunun sebebini sordu.</p>

  <p>“Her şeyi hatırlamak ister miydin?” dedi Bay Jakov.</p>

  <p>“Evet.”</p>

  <p>“Hatırlamak her zaman bir nimet değildir.”</p>

  <p>“Ben her şeyi hatırlamak isterdim.”</p>

  <p>“O zaman bir zihin sarayı lazım sana, her şeyi koymak için. Zihninin içinde bir saray.”</p>

  <p>“Saray olması şart mı?”</p>

  <p>“Tıpkı bir saray gibi muazzam boyutlara ulaşacaktır” dedi Bay Jakov. “O kadar güzel de olabilir ayrıca. Bildiğin en güzel oda, iyi tanıdığın yer hangisi?”</p>

  <p>“Annemin odası” dedi Hannibal.</p>

  <p>“O zaman oradan başlayacağız” dedi Bay Jakov. Hannibal ile Bay Jakov güneşin ilkbaharda Elgar Amca’nın camına vurmasına iki kez tanık oldular, ama üçüncü yıl ormanda saklanıyorlardı.</p>
</body>
</html>
