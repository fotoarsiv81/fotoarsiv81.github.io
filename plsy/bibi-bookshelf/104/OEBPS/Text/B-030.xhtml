<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>30</h1>

  <p>MÜNİH’TEKİ TOPLAMA Noktası’ndan, Müttefiklerin Abideler, Sanat Eserleri ve Arşivler Komisyonu tarafından yasal sahiplerinin bulunması için getirilen beş yüzden fazla çalıntı sanat eserini görmek için sabırsızlanan kalabalık Tuileries’i geçit vermez hale getirmişti, ama Leydi Murasaki özel davetiyesi sayesinde Jeu de Paume Müzesi’ne girmeyi başardı.</p>

  <p>Eserlerden bazıları Fransa ile Almanya arasında üçüncü seferlerini yapmıştı, önce Napoleon tarafından Almanya’dan çalınıp Fransa’ya getirilmişler, sonra Almanlar çalıp evlerine götürmüş ve bu sefer de Müttefikler Fransa’ya geri getirmişti.</p>

  <p>Leydi Murasaki, Jeu de Paume’nin zemin katında Batılı eserlerden oluşan bir yığınla karşılaştı. Salonun bir tarafı, çarmıha gerili İsa’larla dolu kanlı dini resimlere ayrılmıştı.</p>

  <p>Rahatlamak için, muhteşem bir açık büfeyi gösteren “Öğle Yemeği” adlı tabloya döndü, resmin başında kendini kaybetmek üzere olan spaniel türü köpek dışında kimse yoktu. Ötede, “Rubens Ekolü” başlığı altında büyük tablolar asılıydı, resimlerde pembe tenli kadınlar ve kanatlı tombul bebekler görünüyordu.</p>

  <p>Müfettiş Popil onu ilk kez oradayken fark etti, taklit Chanel’inin içinde, Rubens tablolarındaki çıplak, pembe tenli kadınların yanında daha da ince ve şık görünüyordu.</p>

  <p>Az sonra, alt kat merdiveninden çıkan Hannibal’ı da görmüştü. Müfettiş kendini göstermeden izlemeye başladı.</p>

  <p>Ve, güzel Japon hanımefendi ile velayeti altındaki çocuk birbirlerini görmüşlerdi. Popil onların selamlaşmasını ilgiyle izledi; birbirlerine birkaç adım kala durmuş ve baş selamı vermeden, ikisi de tebessüm ederek karşısındakinin varlığını kabul etmişti. Sonra sarıldılar. Kadın Hannibal’ı alnından öptü ve yanağını okşadı, sonra hemen sohbete koyuldular.</p>

  <p>Onların sıcak kucaklaşmalarını yaşadıkları yerde, Caravaggio’nun “Judith Holofemes’in Boynunu Keserken”i asılıydı. Savaştan önce olsa, Popil bu durumu eğlenceli bulabilirdi. Şimdi ise ensesi karmcalanmıştı.</p>

  <p>Popil, Hanibbal’la göz göze geldi ve başıyla Leet’in beklemekte olduğu, girişteki küçük odayı işaret etti.</p>

  <p>“Münih’teki Toplama Noktası, resmin bir buçuk yıl önce Polonya sınırında bir kaçakçıdan alındığını söylüyor” dedi Popil.</p>

  <p>“Yakalanmış mı? Nereden aldığını söylemiş mi?” dedi Leet.</p>

  <p>Popil başını salladı. “Kaçakçı, Münih’teki Amerikan Askeri Hapishanesi’nde bir Alman tarafından boğulmuş. Alman o gece Dragunovic’ten kaçmış, öyle düşünüyoruz. Yani çıkmaz sokak.</p>

  <p>“Resim, köşeye yakın bir yerde, seksen sekiz numara olarak asılı. Mösyö Leet hakikiye benzediğini söylüyor. Hannibal, resmin sizin evdeki olup olmadığını söyleyebilir misin?”</p>

  <p>“Evet.”</p>

  <p>“Eğer sizin resimse çenene dokun Hannibal. Sana yaklaşan olursa, resmini bulduğun için o kadar mutlusun ki, kimin çaldığına aldırmıyorsun bile. Aç gözlüsün, bir an önce resmini geri alıp hemen satmak istiyorsun, ama aynı zamanda eşleştirmek de istiyorsun.</p>

  <p>“Zorlu davran Hannibal, bencil ve şımarık ol” dedi münasebetsiz bir keyif içinde. “Başarabilecek misin? Vasinle biraz tartış. O şahıs mutlaka seninle görüşmek istemeli. İkinizin arasında sorun çıkarsa o kendini daha rahat hissedecektir. Sen de mutlaka onunla görüşmek için ısrar et. Leet’le ben şimdi çıkıyoruz, sen şovuna başlamadan önce bize birkaç dakika bırak.</p>

  <p>“Gelin” dedi Popil Leet’e. “Yasal bir iş yapıyoruz beyim, kaçmanıza gerek yok.”</p>

  <p>Hannibal ile Leydi Murasaki, bir dizi küçük resme bakıyorlardı.</p>

  <p>İşte, “Sighs Köprüsü” orada, göz hizasında asılıydı. Onu görmek, Hannibal’ı Guardi’yi bulmaktan daha çok etkilemişti; bunda annesinin yüzünü buluyordu.</p>

  <p>Artık sergiye başkaları da akın etmişti, ellerinde listeler, kollarının altında esere sahip olduklarını kanıtlayan belgeler vardı. Aralarında uzun boylu bir adam vardı, adamın takım elbisesi o kadar İngiliz’di ki bir tek ceketteki kanatçıklar eksikti.</p>

  <p>Listesini yüzünün önünde tutarak Hannibal’ı duyabileceği bir yerde duruyordu.</p>

  <p>“Annemin dikiş odasında duran iki resimden biriydi bu” dedi Hannibal. “Şatodan son kez çıkarken resmi bana verip Aşçı’ya götürmemi söylemişti. Arkasını kirletmememi de tembih etmişti.”</p>

  <p>Hannibal resmi duvardan alıp arkasını çevirdi. Gözlerinde kıvılcımlar çaktı. Orada, resmin arkasında, tebeşirle çizilmiş minik bir bebek eli vardı, büyük kısmı yırtılmış, sadece başparmakla işaret parmağı kalmıştı. Kalan kısım saydam kağıtla korunmuştu.</p>

  <p>Hannibal uzun süre oraya baktı. O baş döndürücü anda, parmakların hareket ettiğini düşündü, sanki yarım kalmış bir el sallama gibiydi.</p>

  <p><i>Büyük bir gayretle Popil 'in talimatlarım hatırladı. Eğer sizin resimse çenene dokun.</i></p>

  <p>Derin bir nefes aldı ve işareti verdi.</p>

  <p>Leydi Murasaki’ye “Bu Mischa’nın eli” dedi. “Ben sekiz yaşındayken üst katı badana yapıyorlardı. Bu resimle eşi annemin odasındaki divana taşınmış ve üzerlerine bir çarşaf örtülmüştü. Mischa ile ikimiz çarşafın altına girmiştik; o bizim çadırımızdı, biz de çölde gezen göçebelerdik. Cebimden bir tebeşir çıkarıp nazar değmesin diye elinin çevresini çizmiştim. Annemler kızdı ama resme bir zarar gelmediği için sonunda bu işe gülüp geçtiler sanırım.”</p>

  <p>Telaşla onlara doğru gelen fötr şapkalı bir adam vardı, adamın boynunda kimliği asılıydı.</p>

  <p><i>Görevli seninle tartışacak, sen de hemen onunla münakaşaya giriş,</i> demişti Popil.</p>

  <p>“Lütfen bunu yapmayın. Lütfen dokunmayın” dedi görevli.</p>

  <p>“Benim olmasa dokunmazdım” dedi Hannibal da.</p>

  <p>“Sizin olduğu kanıtlanana kadar el sürmeyin, yoksa attırırım buradan. Gidip Tescil’den birini getireceğim.”</p>

  <p>Görevli yanlarından ayrılır ayrılmaz, İngiliz takımı giyen adam diplerinde bitmişti. “Ben Alec Trebelaux” dedi. “Size yardımım dokunabilir.”</p>

  <p>Müfettiş Popil ile Leet yirmi metre öteden onları izliyordu.</p>

  <p>“Onu tanıyor musunuz?” dedi Popil.</p>

  <p>“Hayır” dedi Leet.</p>

  <p>Trebelaux, Hannibal’la Leydi Murasaki’yi bir pencere girintisine sığınmaya davet etti. Elli yaşlarındaydı, saçsız başı ve elleri oldukça yanmıştı. Pencereden gelen gün ışığında, kaşlarında beyazlar olduğu görülüyordu. Hannibal onu daha önce hiç görmemişti.</p>

  <p>Çoğu erkek Leydi Murasaki’yi görmekten mutluluk duyardı. Trebelaux’ta öyle bir hal yoktu ve riyakar davranışlarına rağmen Leydi Murasaki bunu hemen hissetmişti.</p>

  <p>“Sizinle tanıştığıma memnun oldum Madam. Sahiplik konusunda bir sorun mu çıktı?”</p>

  <p>“Madam benim değerli danışmanımdır” dedi Hannibal. “Benimle muhatap olacaksınız.”</p>

  <p><i>Tamahkar ol,</i> demişti Popil. <i>Leydi Murasaki arabulucu gibi olsun.</i></p>

  <p>“Sahiplik konusunda sorun var Mösyö” dedi Leydi Murasaki.</p>

  <p>“Ama o benim resmim” dedi Hannibal.</p>

  <p>“İddianızı bir duruşmada yetkililerin önünde beyan etmelisiniz, sonra da bir buçuk yıl bekleyecekler. Resim o zamana kadar müsadere edilecek.”</p>

  <p>“Ben okuldayım Mösyö Trebelaux, gün sayıyorum bunu-”</p>

  <p>“Size yardım edebilirim” dedi Trebelaux.</p>

  <p>“Nasıl olacağını anlatın Mösyö.”</p>

  <p>“Başka bir mesele için üç hafta içinde benim de bir duruşmam var.”</p>

  <p>Leydi Murasaki “Siz simsar mısınız Mösyö?” diye sordu.</p>

  <p>“Elimden gelse koleksiyoncu olurdum Madam. Ama alabilmek için satmak zorundayım. Kısa bir süreliğine de olsa güzel şeyleri elimde tutmaktan zevk alıyorum. Ailenizin Lecter Şatosu’ndaki koleksiyonu küçük ama enfes.”</p>

  <p>“Koleksiyonu biliyor musunuz?” dedi Leydi Murasaki.</p>

  <p>“Lester Şatosu’nun kayıpları, sanırım müteveffa eşiniz Robert Lecter tarafından MFFA’da yayınlatılmıştı.”</p>

  <p>“Yani benim davamı duruşmanızda sunabilir misiniz?” dedi Hannibal.</p>

  <p>“1907 Hague Sözleşmesi çerçevesinde sizin adınıza iddiada bulunabilirim; durun size izah edeyim.</p>

  <p>“Evet, kırk altıncı madde, bunu konuşmuştuk” diyen Hannibal Leydi Murasaki’ye baktı ve aç gözlü görünmek için dudaklarım yaladı.</p>

  <p>“Ama biz pek çok olasılık üzerine konuştuk Hannibal” dedi Leydi Murasaki.</p>

  <p>Hannibal, “Peki ya satmak istemezsem ne olur Mösyö Trebelaux?” diye sordu.</p>

  <p>“O zaman kendi sıranızı beklersiniz duruşma için. Belki o arada reşit de olursunuz.”</p>

  <p>“Bu resim aslında bir çiftin parçasıymış, eşim anlatmıştı” dedi Leydi Murasaki. “Bir arada çok daha değerli olurlar. Ötekinin nerede olduğu hakkında bir fikriniz olabilir mi, yani Canaletto’nun?”</p>

  <p>“Hayır Madam, yok.”</p>

  <p>“Bulabilseydiniz çok iyi olurdu Mösyö Trebelaux.” Adamın gözünün içine baktı. “Size nasıl ulaşabileceğimi söyler inisiniz?” Son derece hafif bir şekilde “Ulaşabileceğim” kısmını vurgulamıştı.</p>

  <p>Adam Gare de l’Este yakınlarındaki küçük bir otelin adını verip, hiç bakmadan Hannibal’la el sıkıştı ve kalabalığa karışıp gözden kayboldu.</p>

  <p>Hannibal, hak sahibi olarak kayıt yaptırdı ve Leydi Murasaki ile birlikte o büyük sanat curcunasında dolaştılar. Mischa’nın el izini gönnek onu sersemletmişti, ama kardeşinin yanağına dokunuşlarını bile hissettiği yüzünden hiç belli olmuyordu.</p>

  <p>Bir goblen örtünün önünde durup “Isaac’ın Kurban Edilişi” dedi ve uzun süre seyretti. “Üst kat koridorunda böyle goblenler asılıydı” dedi. “Parmak uçlarımda yükselirsem ancak alt kenarlarına değebilirdim.” Kumaşın köşesini kaldırıp arkasına baktı. “Her zaman bu tarafını tercih ederim. Resmi oluşturan iplikleri ve düğümleri görmek hoşuma gider.”</p>

  <p>“Tıpkı karmakarışık düşünceler gibi” dedi Leydi Murasaki.</p>

  <p>Hannibal kumaşın köşesini bıraktı ve oğlunun boğazını tutmakta olan Abraham ürperdi, melek bıçağı durdurmak için elini uzatıyordu.</p>

  <p>“Sizce Tanrı Isaac’ı yemeye mi niyetliydi, o yüzden mi Abraham’dan oğlunu öldürmesini istemişti?” dedi Hannibal.</p>

  <p>“Hayır Hannibal. Tabi ki hayır. Melek tam zamanında araya giriyor.”</p>

  <p>“Her zaman değil” dedi Hannibal.</p>

  <p>Trebelaux onların binadan çıktığını görünce, erkekler tuvaletinde mendilini ıslatmış ve resmin yanına dönmüştü. Çabucak etrafına bakındı. Ona bakan müze görevlisi yoktu. Hafif heyecanlı olarak resmi indirdi, saydam koruyucuyu kaldırdı ve ıslak mendiliyle Mischa’nın el izini silmeye başladı. Resim emanetteyken dikkatsizce taşınmış olabilirdi. Böylece işin duygusal değeri ortadan kalkıyordu.</p>
</body>
</html>
