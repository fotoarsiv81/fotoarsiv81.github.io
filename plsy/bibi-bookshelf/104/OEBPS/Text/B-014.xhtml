<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>14</h1>

  <p>ŞATOYA SON birkaç kilometre kala indiren sağanak, yoldaki tozları bastırdı. Çamurlu Delahaye’nin altında ıslak çakıllar sağa sola sıçrıyor ve arabaya bitki ve toprağın kokusu doluyordu. Sonra yağmur dindi ve akşam havasına portakal rengi hâkim oldu.</p>

  <p>Bu garip turuncu rengin içinde, şato heybetli olmaktan çok zarif görünüyordu. Pencerelerindeki tirizler yağan çiy damlalarının ağırlığıyla bel vermiş örümcek ağlarına benziyordu. Hannibal için, şatonun kavisli, bir yanı açık galerisi, Huyghens’in kitap kapağı gibi, rahatlatıcı bir kehanetin habercisiydi.</p>

  <p>Yağmurdan sonra üzerlerinden buhar tüten dört yük atı, girişten dışarı taşan, bozuk bir Alman tankının önüne koşulmuştu. Bunlar da Cesar gibi iri hayvanlardı. Hannibal, totemi olacakları umuduyla onları gördüğüne sevinmişti. Tank silindirlerin üzerine yerleştirilmişti. Hayvanlar diş çeker gibi ağır ağır tankı girişten çekiyordu, sürücü önden gidiyor, onlarla konuştuğunda atların kulakları oynuyordu.</p>

  <p>Araba durmak üzereyken, Kont, Hannibal’a, “Almanlar toplarıyla kapıyı havaya uçurdular ve uçaklardan saklamak için tankı içeri soktular” dedi. Çocukla cevap beklemeden konuşmaya alışmıştı. “Geri çekilirken de burada bırakmışlar. Yerinden kıpırdatamadığımız için biz de o lanet şeyi saksılarla süsledik ve beş yıl boyunca etrafından dolandık. Şimdi ‘Yıkıcı’ resimlerimi yeniden satabiliyorum ve onu oradan çektirmek için gereken parayı verebileceğiz. Gel Hannibal.”</p>

  <p>Bir vale arabayla ilgilenirken, kahya da belki gerekir diye şemsiyelerle Kont’u karşılamaya koştu. Yanında bir de bekçi köpeği vardı.</p>

  <p>Hannibal amcasının telaşla eve girip omzunun üstünden konuşmak yerine, girişte durup, personele dönecek nezaketi göstermesini ve tanıştırma işini o şekilde yapmasını sevmişti.</p>

  <p>“Bu benim yeğenim Hannibal. Artık o bizim ve burada olduğu için memnunuz. Madam Brigitte, benim kahyam. Ve Pascal da her şeyi çalıştırmakla görevli.”</p>

  <p>Madam Brigitte bir zamanlar güzel olan bir kat hizmetçisiydi. Akıllı bir kadındı ve Hannibal’i duruşundan çözmüştü.</p>

  <p>Bekçi köpeği Kont’u hevesle selamladı ve yoklama işini Hannibal’e sakladı. Dişi köpek yanaklarının arasından biraz hava üfledi. Hannibal ona avucunu açtı ve köpek kaşlarının altından onu inceledi, bir yandan da kokluyordu.</p>

  <p>Kont, Madam Brigitte’ye, “Ona birkaç parça kıyafet bulmamız lazım” dedi. “Başlangıç olarak tavan arasındaki eski okul sandıklarıma bir bak, sonra gerisini tamamlarız.”</p>

  <p>“Peki ya küçük kız efendim?”</p>

  <p>“Henüz değil Brigitte” dedi ve bir baş hareketiyle konuyu kapadı.</p>

  <p>Eve yaklaşırken Hannibal’ın dikkatini çeken görüntüler oldu. Avludaki ıslak parke taşlarının parıltısı, yağmurdan sonra atların parıltısı, çatının köşesindeki yağmur oluğundan su içen karganın parıltısı; yüksek pencerelerden birinde kıpırdayan perde, Leydi Murasaki’nin saçlarının parıltısı, sonra silueti.</p>

  <p>Leydi Murasaki pencerenin kanadını açtı. Akşam ışığı yüzüne vurdu ve Hannibal, bir kabustan uyanıp düşler köprüsüne ilk adımını attı ...</p>

  <p>Barakalardan özel bir eve taşınmanın tatlı bir rahatlığı vardı. Şatonun mobilyaları eski ve sıcaktı, yağmacı Naziler kovulduktan sonra Kont Lecter ve Leydi Murasaki tarafından tavan arasında bulunmuş farklı dönemlere ait eşyaların bir karışımıydı. Asıl mobilyaların tamamı işgal sırasında trenle Fransa’dan Almanya’ya gönderilmişti.</p>

  <p>Hermann Goering ve bizzat Führer’in kendisi, Robert Lecter’in ve Fransa’daki diğer belli başlı sanatçıların eserlerine uzun süredir imreniyordu. Nazilerin yönetimi devralmasından sonra, Goering’in ilk işlerinden biri Robert Lecter’i “yıkıcı bir Slav sanatçısı” olarak tutuklamak ve “halkı onlardan korumak” için bulabildiği bütün ‘yıkıcı” eserlere el koymak olmuştu. Tablolar Goering’in ve Hitler’in özel koleksiyonlarına ayrılmıştı.</p>

  <p>Müttefiklerin ilerlemesi sayesinde hapisten kurtulan Kont ve Leydi Murasaki, ellerinden geldiğince her şeyi tekrar yerine koymuşlardı ve Kont Lecter şövalesinin başına geçene kadar personel de karın tokluğuna çalışmıştı.</p>

  <p>Robert Lecter yeğeninin odasına yerleştiğini gördü. Büyüklük ve ışık bakımından cömert olan yatak odası, taş duvarları neşelendirmek için posterlerle ve duvar süsleriyle bezenmişti. Yüksek bir yere bir Japon kendo maskesiyle, çapraz bambu kılıçlar asılmıştı. Eğer konuşuyor olsaydı, Hannibal bunu sonra Madam’a sorardı.</p>
</body>
</html>
