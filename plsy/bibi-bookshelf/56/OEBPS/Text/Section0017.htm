<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Microsoft Word 12 (filtered)" name="Generator" />

  <link href="../Styles/sgc-toc.css" rel="stylesheet" type="text/css" />
  <title></title>
  

</head>

<body xmlns:xml="http://www.w3.org/XML/1998/namespace" link="#0066CC" vlink="purple" xml:lang="TR">
  <div class="Section1">
    <h1 style=";">ON BEŞ</h1>

    <div style=";">
      <br />
    </div>

    <p style="; margin-bottom: 2.4pt; text-indent: 18pt;"><span style="">JANE RİZZOLİ tam bir Boston'lu gibi sürüyordu arabayı. Her an eli kornaya basmaya hazırdı. Tâli yol üzerindeki turnikelere doğru devam ederken iki tarafında park eden arabaların arasında ustaca ilerliyordu. Hamilelik öfkesini yatıştırmamıştı. Her kavşakta trafiğe takılıyorlardı ve Rizzoli her zamankinden daha sabırsızdı.</span></p>

    <p style="; margin-bottom: 2.4pt; text-indent: 18pt;"><span style="">"Bu konuda içim rahat değil Doktor," dedi. Kırmızı ışıkta durmuşlardı ve Rizzoli sabırsızca parmaklarını direksiyona vuruyordu. "Bu sadece aklını karıştıracak. Demek istediğim onu görmenin ne faydası olacak ki sana?"</span></p>

    <p style="; margin-bottom: 2.4pt; text-indent: 18pt;"><span style="">"En azından annemin kim olduğunu öğreneceğim."</span></p>

    <p style="; margin-bottom: 2.4pt; text-indent: 18pt;"><span style="">"Adını biliyorsun. İşlediği suçu da biliyorsun. Bu yetmez mi?</span></p>

    <p style="; margin-bottom: 2.4pt; text-indent: 18pt;"><span style="">"Hayır. Yetmez."</span></p>

    <p style="; margin-bottom: 2.4pt; text-indent: 18pt;"><span style="">"O sırada arkalarında biri komaya bastı."</span></p>

    <p style="; margin-bottom: 2.4pt; text-indent: 18pt;"><span style="">"Dangalak," dedi Rizzoli ve hızla kavşağı döndü.</span></p>

    <p style="; margin-bottom: 2.4pt; text-indent: 18pt;"><span style="">Massachusetts turnikelerini geçip batıya, Framingham'a doğru ilerlemeye başladılar. Rizzoli'nin Subaru'su büyük yük kamyonları ve spor arabaların konvoyunda cüce gibi kalmıştı. Maine'in sakin yollarında geçirdiği hafta sonundan sonra sadece ufacık bir hata ya da bir anlık bir dikkatsizlik sonucu yasamla ölüm arasındaki çizginin daralıverdiği kalabalık bir otobanda olmak Maura'yı şaşkına uğratmıştı. Rizzoli'nin hızlı ve korkusuz sürüşü de onu iyice huzursuz etmişti. Maura hiçbir şeyi şansa bırakmazdı. Çift hava yastığıyla en güvenli arabalardan birini almıştı kendine. Benzin ibresinin çeyrekten aşağı inmesine izin vermezdi. Öyle kolay kolay tedbiri elden bırakmazdı. Özellikle de penceresinin birkaç santim ötesinde iki tonluk kamyonlar vızır vızır ilerlerken.</span></p>

    <p style="; margin-bottom: 2.4pt; text-indent: 18pt;"><span style="">Maura, paralı yolun sonuna gelip de turnikelerden geçerek 126 numaralı karayolundan Framingham şehir merkezine doğru döndükleri zaman sonunda kapının kolunu tırmalamayı bırakmıştı. Ama bu kez büyük kamyonlar ve hızla savrulan çelik aksanlar değil de başka korkularıyla yüzleşmek zorunda kalmıştı. Aslında en çok korktuğu şey kendi benliğiyle yüz yüze gelmekti.</span></p>

    <p style="; margin-bottom: 2.4pt; text-indent: 18pt;"><span style="">Ve dahası karşısında bulacağı yüzden nefret etmekten korkuyordu.</span></p>

    <p style="; margin-bottom: 2.4pt; text-indent: 18pt;"><span style="">"Hâlâ vazgeçebilirsin," dedi Rizzoli sanki kafasından geçenleri okumuş gibi. "İstediğin anda arabayı çeviririm. Friendly's kafeye gidip kahve içebiliriz. Ya da elmalı turta yeriz."</span></p>

    <p style="; margin-bottom: 2.4pt; text-indent: 18pt;"><span style="">"Hamile kadınlar bir an olsun yemek düşünmeden durmaz mı?"</span></p>

    <p style="; margin-bottom: 2.4pt; text-indent: 18pt;"><span style="">"Diğerlerini bilmem ama bu hamile kadın duramaz."</span></p>

    <p style="; margin-bottom: 2.4pt; text-indent: 18pt;"><span style="">"Fikrimi değiştirmeyeceğim."</span></p>

    <p style="; margin-bottom: 2.4pt; text-indent: 18pt;"><span style="">Maura dönüp ona bakmıştı ama Rizzoli'nin gözleri yoldaydı. "Neden?"</span></p>

    <p style="; margin-bottom: 2.4pt; text-indent: 18pt;"><span style="">"Ballard neden bize annenden bahsetmediğini açıklamaya çalıştı. Bak, ona kızgın olduğunu biliyorum Doktor. Ama bence gerçekten de sadece seni korumaya çalışıyordu."</span></p>

    <p style="; margin-bottom: 2.4pt; text-indent: 18pt;"><span style="">"Sana böyle mi söyledi?"</span></p>

    <p style="; margin-bottom: 2.4pt; text-indent: 18pt;"><span style="">"Ona inanıyorum. Hatta onunla aynı fikirde sayılırım. Ben de bu bilgiyi senden saklamayı düşündüm."</span></p>

    <p style="; margin-bottom: 2.4pt; text-indent: 18pt;"><span style="">"Ama sonunda saklamadın değil mi? Beni aradın."</span></p>

    <p style="; margin-bottom: 2.4pt; text-indent: 18pt;"><span style="">"Bu erkeklere özgü bir şey biliyor musun? Hatta biraz da polislere özgü bir şey. Küçük bayanı korumaya çalışmak istiyorlar."</span></p>

    <p style="; margin-bottom: 2.4pt; text-indent: 18pt;"><span style="">"Gerçeği gizleyerek mi yani?"</span></p>

    <p style="; margin-bottom: 2.4pt; text-indent: 18pt;"><span style="">"Sadece onun neden böyle davrandığını anladığımı söylüyorum."</span></p>

    <p style="; margin-bottom: 2.4pt; text-indent: 18pt;"><span style="">"Sen olsan kızmaz mıydın?"</span></p>

    <p style="; margin-bottom: 2.4pt; text-indent: 18pt;"><span style="">"Kızardım. Hem de nasıl."</span></p>

    <p style="; margin-bottom: 2.4pt; text-indent: 18pt;"><span style="">"O zaman neden onu savunuyorsun?"</span></p>

    <p style="; margin-bottom: 2.4pt; text-indent: 18pt;"><span style="">"Çok yakışıklı olduğu için olabilir mi acaba?"</span></p>

    <p style="; margin-bottom: 2.4pt; text-indent: 18pt;"><span style="">"Ah, haydi ama. Yapma."</span></p>

    <p style="; margin-bottom: 2.4pt; text-indent: 18pt;"><span style="">"Sadece çok üzgün olduğunu söylüyorum. Ama sanırım o da özür dilemek için seninle konuşmaya çalıştı zaten."</span></p>

    <p style="; margin-bottom: 2.4pt; text-indent: 18pt;"><span style="">"Özürleri kabul edecek durumda değildim."</span></p>

    <p style="; margin-bottom: 2.4pt; text-indent: 18pt;"><span style="">"Yani ona kızgın kalmaya devam edeceksin."</span></p>

    <p style="; margin-bottom: 2.4pt; text-indent: 18pt;"><span style="">"Neden bunu konuşuyoruz ki?"</span></p>

    <p style="; margin-bottom: 2.4pt; text-indent: 18pt;"><span style="">"Bilmiyorum. Sanırım seninle konuşma şeklinden dolayı. Sanki o kulübedeyken aranızda bir şeyler olmuş gibi. Oldu mu?"</span></p>

    <p style="; margin-bottom: 2.4pt; text-indent: 18pt;"><span style="">Maura, Rizzoli'nin o zeki, polis gözleriyle kendisini izlemekte olduğunu fark etti. Ve yalan söylemeye kalkarsa bunu anlayacağını biliyordu.</span></p>

    <p style="; margin-bottom: 2.4pt; text-indent: 18pt;"><span style="">"Şu anda böyle karmaşık bir ilişkiye girecek hâlim yok."</span></p>

    <p style="; margin-bottom: 2.4pt; text-indent: 18pt;"><span style="">"Bunun nesi karmaşık ki? Ona kızgın olman dışında yani."</span></p>

    <p style="; margin-bottom: 2.4pt; text-indent: 18pt;"><span style="">"Bir kız çocuğu var. Ve bir de eski karısı."</span></p>

    <p style="; margin-bottom: 2.4pt; text-indent: 18pt;"><span style="">"Onun yaşındaki erkekler ikinci el olur zaten. Hepsinin eski karıları var."</span></p>

    <p style="; margin-bottom: 2.4pt; text-indent: 18pt;"><span style="">Maura gözlerini yola dikti. "Biliyorsun Jane, evlilik her kadına göre değildir."</span></p>

    <p style="; margin-bottom: 2.4pt; text-indent: 18pt;"><span style="">"Ben de öyle düşünüyordum ama şimdi hâlime bak. Bir gün adama katlanamıyorum ertesi gün onsuz yaşayamıyorum. İşlerin bu şekilde gelişeceği aklımın ucundan bile geçmezdi."</span></p>

    <p style="; margin-bottom: 2.4pt; text-indent: 18pt;"><span style="">"Gabriel en iyilerinden biri."</span></p>

    <p style="; margin-bottom: 2.4pt; text-indent: 18pt;"><span style="">"Evet, düzgün bir tanesi. Ama demek istediğim şu ki o da Ballard gibiydi. Maço, koruyucu hâlleri vardı yani. Ve ben de ona kızmıştım. Yani bir erkeğin ne zaman koruyucu davranacağını önceden tahmin edemezsin."</span></p>

    <p style="; margin-bottom: 2.4pt; text-indent: 18pt;"><span style="">Maura Victor'u düşündü. Ve bir felakete dönüşen evliliğini. "Evet, önceden tahmin edemiyorsun."</span></p>

    <p style="; margin-bottom: 2.4pt; text-indent: 18pt;"><span style="">"Ama potansiyeli olanlara odaklanabilirsin. Bir şans verebilecek olduklarına. Ve umut görmediğin erkekleri bir kenara bırakırsın." Rizzoli isim vermeden konuştuğu hâlde Maura o sırada Daniel Brophy'den bahsettiğinin farkındaydı. İmkânsız olan Daniel'di. Seneler boyu gözlerini kör edip yaşlanana dek onu oyalayacak bir illüzyon. Onu yarı yolda yapayalnız bırakacak bir hayal.</span></p>

    <p style="; margin-bottom: 2.4pt; text-indent: 18pt;"><span style="">"Buradan gireceğiz," dedi Rizzoli Loring Yolu'na dönerken.</span></p>

    <p style="; margin-bottom: 2.4pt; text-indent: 18pt;"><span style="">MIE Framingham tabelasını görünce Maura'nın kalbi güm güm atmaya başlamıştı. Gerçek kimliğimle yüzleşmenin zamanı geldi.</span></p>

    <p style="; margin-bottom: 2.4pt; text-indent: 18pt;"><span style="">"Hâlâ vazgeçebilirsin," dedi Rizzoli.</span></p>

    <p style="; margin-bottom: 2.4pt; text-indent: 18pt;"><span style="">"Bunu hallettiğimizi sanıyordum."</span></p>

    <p style="; margin-bottom: 2.4pt; text-indent: 18pt;"><span style="">"Evet. Ama hâlâ geri dönebiliriz. Bunu bil istedim."</span></p>

    <p style="; margin-bottom: 2.4pt; text-indent: 18pt;"><span style="">"Sen olsan döner miydin Jane? Hayatın boyunca annenin kim olduğunu, neye benzediğini merak ettikten sonra her şeyi bırakıp dönebilir miydin? Sonunda bütün sorularının cevabını almaya bu kadar yaklaşmışken vazgeçer miydin?"</span></p>

    <p style="; margin-bottom: 2.4pt; text-indent: 18pt;"><span style="">Rizzoli dönüp Maura'ya baktı. Her zaman hareket hâlinde gibi görünen, sürekli fırtınanın orta yerinde olan Rizzoli şimdi anlayış dolu gözlerle ona bakıyordu. "Hayır," dedi. "Vazgeçmezdim."</span></p>

    <p style="; margin-bottom: 2.4pt; text-indent: 18pt;"><span style="">Betty Cole Smith Binası’nın idari kanadında kimliklerini gösterip imza attılar. Birkaç dakika sonra Baş Nezaretçi Barbara Gurley aşağı inip danışmada onları karşıladı.</span> <span style="">Maura,</span> <span style="">karşısında sert bir hapishane komutanı görmeyi bekliyordu ama bu kadın beyazlaşmaya başlamış kısa, kahverengi saçları, incecik bedenini saran ten rengi eteği ve pamuklu, pembe bluzuyla daha çok bir kütüphaneciyi andırıyordu.</span></p>

    <p style="; margin-bottom: 2.4pt; text-indent: 18pt;"><span style="">"Tanıştığıma memnun oldum Dedektif Rizzoli," dedi Gurley. Ve Maura'ya döndü. "Siz Dr. Isles olmalısınız."</span></p>

    <p style="; margin-bottom: 2.4pt; text-indent: 18pt;"><span style="">"Evet. Benimle görüşmeyi kabul ettiğiniz için teşekkür ederim." Maura da tokalaşmak üzere elini uzattı. Kadın son derece serinkanlı ve güçlü bir biçimde tokalaşmıştı. Kim olduğumu biliyor, diye düşündü Maura. Neden burada olduğumu biliyor.</span></p>

    <p style="; margin-bottom: 2.4pt; text-indent: 18pt;"><span style="">"Benim ofisime çıkalım önce. Sizin için dosyayı hazırladım."</span></p>

    <p style="; margin-bottom: 2.4pt; text-indent: 18pt;"><span style="">Gurley son derece kendinden emin bir biçimde önden önden yürümeye başladı. Fazladan en ufak bir efor sarf etmiyordu. Misafirlerinin ona yetişip yetişemediğini görmek için bir kere bile dönüp arkasına bakmamıştı. Sonunda hep beraber asansöre bindiler.</span></p>

    <p style="; margin-bottom: 2.4pt; text-indent: 18pt;"><span style="">"Burası dördüncü derecede bir tesis mi?" diye sordu Rizzoli.</span></p>

    <p style="; margin-bottom: 2.4pt; text-indent: 18pt;"><span style="">"Evet."</span></p>

    <p style="; margin-bottom: 2.4pt; text-indent: 18pt;"><span style="">"Bu orta derecede güvenlik olmuyor mu?" diye sordu Maura.</span></p>

    <p style="; margin-bottom: 2.4pt; text-indent: 18pt;"><span style="">"Altıncı seviye mahkûm birimini yeni oluşturuyoruz. Massachusetts eyaletindeki tek kadın ıslah eviyiz, bu yüzden bütün derecelerdeki mahkûmları biz alıyoruz."</span></p>

    <p style="; margin-bottom: 2.4pt; text-indent: 18pt;"><span style="">"Kitlesel katilleri bile mi?" diye sordu Rizzoli.</span></p>

    <p style="; margin-bottom: 2.4pt; text-indent: 18pt;"><span style="">"Eğer bayanlarsa ve bir suçtan hüküm giymişlerse</span> <span style="">buraya</span> <span style="">geliyorlar. Erkeklerin kaldığı birimlerde yaşanan güvenlik ihlali sorunları burada yaşanmıyor pek. Ayrıca biz duruma biraz daha farklı yaklaşıyoruz. Daha çok tedavi ve rehabilitasyon üzerine gidiyoruz. Mahkûmlarımızın çoğu psikolojik sorunlardan ve madde bağımlılığından muzdarip. Ayrıca çoğunun çocukları var. Bu, işleri biraz daha karmaşık hâle getiriyor. Annelerin çocuklarından ayrılmaları söz konusu. Ziyaret saatlerinin sonunda gözyaşlarına boğulan öyle çok çocuk oluyor ki."</span></p>

    <p style="; margin-bottom: 2.4pt; text-indent: 18pt;"><span style="">"Peki, Amalthea Lank? Onun da psikolojik sorunları var mı?"</span></p>

    <p style="; margin-bottom: 2.4pt; text-indent: 18pt;"><span style="">"Onda..." Gurley bir an için tereddüt etmişti. "Evet, birden fazla sorunu var aslında."</span></p>

    <p style="; margin-bottom: 2.4pt; text-indent: 18pt;"><span style="">"Ne gibi sorunlar?"</span></p>

    <p style="; margin-bottom: 2.4pt; text-indent: 18pt;"><span style="">Asansörün kapısı açıldı ve Gurley dışarı çıktı. "Ofisim burası."</span></p>

    <p style="; margin-bottom: 2.4pt; text-indent: 18pt;"><span style="">İlk önce antre gibi bir başka odadan geçmişlerdi. İçerideki iki sekreter de Maura'ya bakıp sonra hemen başlarını bilgisayarlarına çevirmişlerdi. <i>Kimse benimle göz göze gelmek istemiyor</i>, diye düşündü. <i>Neden korkuyorlar?</i></span></p>

    <p style="; margin-bottom: 2.4pt; text-indent: 18pt;"><span style="">Gurley misafirlerini odasına alıp kapıyı kapattı. "Oturun lütfen."</span></p>

    <p style="; margin-bottom: 2.4pt; text-indent: 18pt;"><span style="">Kadının çalışma odası son derece şaşırtıcıydı. Maura odanın Gurley'i yansıtacağını sanıyordu. Sade ve kendinden emin. Ama her yerde gülen yüzlerin olduğu fotoğraflar asılıydı. Bebeklerine sarılan kadınlar, saçları düzgünce taranmış, ütülü gömlekleriyle çocuklar. Bir grup çocuğun ortasında bir gelin ve damat.</span></p>

    <p style="; margin-bottom: 2.4pt; text-indent: 18pt;"><span style="">"Benim kızlarım," dedi Gurley duvardaki fotoğraflara bakıp gülümseyerek. "Topluma sağlıklı bireyler olarak dönmeyi başaranlar. Doğru seçimler yapıp hayatlarına devam edenler. Ama maalesef Amalthea Lank asla bu fotoğraflarda yer alamayacak." Yüzündeki gülümseme bir anda silinivermişti. Masasına oturup gözlerini Maura'ya dikti. "Buraya gelmekle iyi ettiğinizden emin değilim Dr. Isles."</span></p>

    <p style="; margin-bottom: 2.4pt; text-indent: 18pt;"><span style="">"Biyolojik annemle hiç tanışmadım."</span></p>

    <p style="; margin-bottom: 2.4pt; text-indent: 18pt;"><span style="">"Beni endişelendiren de bu." Gurley sandalyesine yaslanıp bir süre Maura'yı inceledi. "Hepimiz annelerimizi sevmek isteriz. Onların özel insanlar olmasını isteriz. Çünkü onların kızları olmak bizi de özel kılar."</span></p>

    <p style="; margin-bottom: 2.4pt; text-indent: 18pt;"><span style="">"Onu seveceğimi ummuyordum."</span></p>

    <p style="; margin-bottom: 2.4pt; text-indent: 18pt;"><span style="">"Ne umuyorsunuz Peki,?"</span></p>

    <p style="; margin-bottom: 2.4pt; text-indent: 18pt;"><span style="">Maura bu soru karşısında bir an duraksamıştı. Çocukken kurduğu hayallerdeki anne figürünü düşündü. Kuzeni düşüncesizce evlatlık olduğunu yumurtladığından beri bunu düşünüyordu. Kendi saçları gibi siyah saçları olan masallardaki gibi bir anne yaratmıştı kendisine. Yasak aşkından hamile kaldığı için bebeğini vermeye zorlanan bir İtalyan prensesi. Ya da sevgilisi tarafından terk edilince aşk acısından ölen bir İspanyol güzeli. Her zaman Gurley'nin söylediği gibi özel, hatta olağanüstü birini hayal etmişti. Ve şimdi o fanteziyle değil gerçeklerle yüzleşecekti ve bunun düşüncesi bile ağzını kurutmaya yetmişti.</span></p>

    <p style="; margin-bottom: 2.4pt; text-indent: 18pt;"><span style="">"Neden onu görmesinin iyi bir fikir olmadığını düşünüyorsunuz?" diye sordu Rizzoli.</span></p>

    <p style="; margin-bottom: 2.4pt; text-indent: 18pt;"><span style="">"Sadece bu ziyaret sırasında biraz temkinli davranması gerektiğini söylüyorum."</span></p>

    <p style="; margin-bottom: 2.4pt; text-indent: 18pt;"><span style="">"Neden? Mahkûm tehlike mi arz ediyor?"</span></p>

    <p style="; margin-bottom: 2.4pt; text-indent: 18pt;"><span style="">"Birden fırlayıp birinin üzerine saldıracak değil tabii. Aslında görünüşte son derece uysal."</span></p>

    <p style="; margin-bottom: 2.4pt; text-indent: 18pt;"><span style="">"Peki, görünüşün altında?"</span></p>

    <p style="; margin-bottom: 2.4pt; text-indent: 18pt;"><span style="">"İşlediği suçu düşünün Dedektif. Bir kadının yüzünü levyeyle darmadağın edebilmek için insanın içinde ne tür bir öfke barındırıyor olması gerektiğini bir düşünün. Şimdi bu soruya siz cevap verin. Amalthea'nın görünüşünün altında ne yatıyor?" Gurley, Maura'ya baktı. "Bu işe girerken gözünüzü açık tutmak zorundasınız. Ve kiminle yüz yüze olduğunuzun farkında olmalısınız."</span></p>

    <p style="; margin-bottom: 2.4pt; text-indent: 18pt;"><span style="">"Onunla aynı DNA'yı taşıyoruz," dedi Maura. "Ama bu kadına karşı hiçbir duygusal bağım olmadığından emin olabilirsiniz."</span></p>

    <p style="; margin-bottom: 2.4pt; text-indent: 18pt;"><span style="">"O zaman sadece merak ediyorsunuz."</span></p>

    <p style="; margin-bottom: 2.4pt; text-indent: 18pt;"><span style="">"Bununla yüzleşip hayatıma devam etmek zorundayım."</span></p>

    <p style="; margin-bottom: 2.4pt; text-indent: 18pt;"><span style="">"Büyük olasılıkla kardeşiniz de sizin gibi düşünüyordu. Buraya gelip Amalthea'yı ziyaret ettiğini biliyorsunuz değil mi?"</span></p>

    <p style="; margin-bottom: 2.4pt; text-indent: 18pt;"><span style="">"Evet, duydum."</span></p>

    <p style="; margin-bottom: 2.4pt; text-indent: 18pt;"><span style="">"Bunun ona huzur verdiğini söyleyemem. Aslında onu üzmekten başka bir işe yaramadı sanırım."</span></p>

    <p style="; margin-bottom: 2.4pt; text-indent: 18pt;"><span style="">"Neden?"</span></p>

    <p style="; margin-bottom: 2.4pt; text-indent: 18pt;"><span style="">Gurley önündeki dosyayı masanın üzerinde Maura'ya doğru ittirdi. "Bunlar Amalthea'nın psikolojik raporları. Onun hakkında bilmek isteyebileceğiniz her şey orada var. Neden sadece bunu okumuyorsunuz? Bunları okuyun ve buradan gidin. Onu aklınızdan çıkarın."</span></p>

    <p style="; margin-bottom: 2.4pt; text-indent: 18pt;"><span style="">Maura dosyaya elini sürmemişti. Sonunda dosyayı Rizzoli aldı. "Şu anda psikolojik tedavi altında mı?" diye sordu.</span></p>

    <p style="; margin-bottom: 2.4pt; text-indent: 18pt;"><span style="">"Evet," dedi Gurley.</span></p>

    <p style="; margin-bottom: 2.4pt; text-indent: 18pt;"><span style="">"Neden?"</span></p>

    <p style="; margin-bottom: 2.4pt; text-indent: 18pt;"><span style="">"Çünkü Amalthea bir şizofren."</span></p>

    <p style="; margin-bottom: 2.4pt; text-indent: 18pt;"><span style="">Maura baş nezaretçinin gözlerine baktı. "O zaman neden cinayetten hüküm giydi? Eğer şizofrense hapiste olmaması gerekiyor. Hastanede olmalı."</span></p>

    <p style="; margin-bottom: 2.4pt; text-indent: 18pt;"><span style="">"Mahkûmlarımızın çoğu öyle. Ama bunu mahkemelere anlatın Dr. Isles. Çünkü biz çok denedik. Sistemin kendisi deli. Düpedüz psikopat olsan da cinayet işlediğin zaman hiçbir jüri delilik savunmasına prim vermiyor."</span></p>

    <p style="; margin-bottom: 2.4pt; text-indent: 18pt;"><span style="">"Deli olduğundan emin misiniz?" diye sordu Rizzoli usulca.</span></p>

    <p style="; margin-bottom: 2.4pt; text-indent: 18pt;"><span style="">Maura, Rizzoli'ye döndü. Rizzoli, mahkûmun dosyasını inceliyordu. "Teşhisle ilgili bir sorun mu var?" diye sordu Maura.</span></p>

    <p style="; margin-bottom: 2.4pt; text-indent: 18pt;"><span style="">"Onunla görüşen psikiyatrı tanıyorum. Dr. Joyce O'Donnell. Alelade şizofrenleri tedavi etmekle vaktini harcayacak türde biri değildir." Sonra Gurley'e baktı. "Bu davayla onun ne ilgisi var?"</span></p>

    <p style="; margin-bottom: 2.4pt; text-indent: 18pt;"><span style="">"Bundan rahatsız olmuş gibisiniz," dedi Gurley.</span></p>

    <p style="; margin-bottom: 2.4pt; text-indent: 18pt;"><span style="">"Eğer Dr. O'Donnell'i tanısaydınız siz de rahatsız olurdunuz." Rizzoli dosyayı kapatıp derin bir nefes aldı. "Mahkûmla görüşmeden önce Dr. Isles’in bilmesi gereken başka bir şey var mı?"</span></p>

    <p style="; margin-bottom: 2.4pt; text-indent: 18pt;"><span style="">Gurley, Maura'ya baktı. "Sanırım sizi vazgeçirmeyi başaramadım değil mi?"</span></p>

    <p style="; margin-bottom: 2.4pt; text-indent: 18pt;"><span style="">"Hayır. Onu görmeye hazırım."</span></p>

    <p style="; margin-bottom: 2.4pt; text-indent: 18pt;"><span style="">"O zaman sizi ziyaretçi kabul bölümüne götüreyim."</span></p>

    <p style="margin-bottom:2.4pt"></p>
  </div>
</body>
</html>
