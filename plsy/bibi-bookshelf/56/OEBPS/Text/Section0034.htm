<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Microsoft Word 12 (filtered)" name="Generator" />

  <link href="../Styles/sgc-toc.css" rel="stylesheet" type="text/css" />
  <title></title>
  

</head>

<body xmlns:xml="http://www.w3.org/XML/1998/namespace" link="#0066CC" vlink="purple" xml:lang="TR">
  <div class="Section1">
    <h1 style=";">OTUZ İKİ</h1>

    <div style=";">
      <br />
    </div>

    <p style="; margin-bottom: 2.4pt; text-indent: 18pt;"><span style="">HER ŞEYİ DİĞER TARAFTAN görüyordu şimdi. Bir hastaydı, doktor değildi. Sedyenin üzerinde koridorda ilerlediği sırada teker teker ışıkların altından geçiyordu. Kabarık şapkasıyla bir hemşire sedyesini itiyordu. Endişesi gözlerinden okunuyordu. Sedyenin tekerlekleri gıcırdadı. Hemşire sedyeyi ikili kapılardan ittirip ameliyathaneye girdiği zaman nefes nefese kalmıştı artık. Maura'nın tepesinde başka türlü ışıklar parlıyordu şimdi. Daha parlak, kör edici ışıklar. Otopsi odasındaki ışıklar gibi.</span></p>

    <p style="; margin-bottom: 2.4pt; text-indent: 18pt;"><span style="">Maura ışıktan kamaşan gözlerini kapattı. Ameliyathane hemşireleri onu ameliyat masasına yatırdığı sırada Anna'yı düşündü. O da aynı bunun gibi lambaların altında çırılçıplak uzanıyordu. Bedeni ortadan ikiye ayrılmıştı ve tanımadığı insanlar içine bakıyorlardı. Maura, Anna'nın ruhunun tepesinde dolandığını hissetti. Bir zamanlar Maura'nın onun bedenine baktığı gibi Anna da şimdi onun bedenine bakıyordu. Kardeşim, diye geçirdi içinden.</span> <span style="font-family: &quot;Times New Roman&quot;,&quot;serif&quot;">Pentobarbital</span> <span style="">damarlarına yayılmaya başlamıştı. Işıklar solmuştu şimdi. Beni mi bekliyorsun yoksa?</span></p>

    <p style="; margin-bottom: 2.4pt; text-indent: 18pt;"><span style="">Ama uyandığında karşısında gördüğü yüz Anna'nın yüzü değildi.</span> <span style="">Jane</span> <span style="">Rizzoli'ydi bu. Yarı yarıya kapatılmış panjurlardan vuran gün ışığı çizgi çizgi Rizzoli'nin yüzüne vuruyordu. Rizzoli, Maura'ya doğru eğildi.</span></p>

    <p style="; margin-bottom: 2.4pt; text-indent: 18pt;"><span style="">"Selam Doktor."</span></p>

    <p style="; margin-bottom: 2.4pt; text-indent: 18pt;"><span style="">"Selam," diye fısıldadı Maura.</span></p>

    <p style="; margin-bottom: 2.4pt; text-indent: 18pt;"><span style="">"Kendini nasıl hissediyorsun?"</span></p>

    <p style="; margin-bottom: 2.4pt; text-indent: 18pt;"><span style="">"Pek iyi değil. Kolum..." Maura acıyla yüzünü buruşturdu.</span></p>

    <p style="; margin-bottom: 2.4pt; text-indent: 18pt;"><span style="">"Galiba ağrı kesici zamanı gelmiş." Rizzoli uzanıp hemşire çağrı düğmesine bastı.</span></p>

    <p style="; margin-bottom: 2.4pt; text-indent: 18pt;"><span style="">"Teşekkürler. Her şey için teşekkürler."</span></p>

    <p style="; margin-bottom: 2.4pt; text-indent: 18pt;"><span style="">Hemşire gelip de Maura'nın serumuna bir doz morfin enjekte ettiği sırada ikisi de sessizdi. Hemşire gitti sonunda. Uyuşturucu yavaş yavaş etkisini göstermeye başlamıştı. Ama aralarındaki sessizlik hâlâ devam ediyordu.</span></p>

    <p style="; margin-bottom: 2.4pt; text-indent: 18pt;"><span style="">"Rick..." dedi Maura usulca.</span></p>

    <p style="; margin-bottom: 2.4pt; text-indent: 18pt;"><span style="">"Üzgünüm. Biliyorsun. O... "</span></p>

    <p style="; margin-bottom: 2.4pt; text-indent: 18pt;"><span style="">Biliyorum. Maura'nın gözleri yaşarmıştı. Ağlamamak için gözlerini kırpıştırdı. "Hiç şansımız yoktu."</span></p>

    <p style="; margin-bottom: 2.4pt; text-indent: 18pt;"><span style="">"O kadının işi şansa bırakacağı yoktu zaten. Arabanın kapısına çizilen o pençe izleri şey Rick'le ilgiliymiş. Kocasından uzak durmanız için yapmış bunu. Kırılan camlar,</span> <span style="">posta</span> <span style="">kutusundaki ölü kuş, Anna'nın, Cassell'den geldiğini sandığı tüm o tehditler sanırım Carmen, şehri terk etsin diye Anna'yı korkutmaya çalışıyordu. Kocasını bıraksın diye."</span></p>

    <p style="; margin-bottom: 2.4pt; text-indent: 18pt;"><span style="">"Ama sonra Anna, Boston'a geri döndü."</span></p>

    <p style="; margin-bottom: 2.4pt; text-indent: 18pt;"><span style="">Rizzoli başını salladı. "Bir kardeşi olduğunu öğrendiği için dönmüş."</span></p>

    <p style="; margin-bottom: 2.4pt; text-indent: 18pt;"><span style="">Benim için.</span></p>

    <p style="; margin-bottom: 2.4pt; text-indent: 18pt;"><span style="">"Ve Carmen, kız arkadaşının şehre döndüğünü öğrenmiş," dedi Rizzoli. "Rick, Anna'nın, telesekreterine mesaj bıraktığını söylemişti. Hatırlıyor musun? Kızı mesajı duyup annesine söylemiş. Carmen’in kocasıyla yeniden birleşme umutları da suya düşmüş tabii. Diğer kadın yine onun bölgesine girmişti çünkü. Ailesinin içine."</span></p>

    <p style="; margin-bottom: 2.4pt; text-indent: 18pt;"><span style="">Maura, Carmen’in sözlerini anımsadı: Asla sana ait olmadı zaten..</span></p>

    <p style="; margin-bottom: 2.4pt; text-indent: 18pt;"><span style="">"Charles Cassell aşkla ilgili bir şey söylemişti bana," dedi Rizzoli. "Bazı aşklardan ne olursa olsun vazgeçilmez demişti. Kulağa romantik geliyor değil mi? Ölüm bizi ayırana dek. Ama sonra aşk yüzünden ölen insanları düşünüyorsun. Gitmek isteyen sevgiliden vazgeçmeyen aşıklar yüzünden ölenleri."</span></p>

    <p style="; margin-bottom: 2.4pt; text-indent: 18pt;"><span style="">Morfin bütün bedenini sarmıştı artık. Maura gözlerini kapatıp kendini uyuşturucunun tatlı kollarına bıraktı. "Nasıl bildin?" diye mırıldandı. "Carmen olduğunu nasıl anladın?"</span></p>

    <p style="; margin-bottom: 2.4pt; text-indent: 18pt;"><span style="">"Black Talon. Başından beri takip etmem gereken ip ucu buydu, o mermi. Ama Lank'lerin peşine düştüm. Canavar'ın peşine takılıp asıl konudan uzaklaştım."</span></p>

    <p style="; margin-bottom: 2.4pt; text-indent: 18pt;"><span style="">"Ben de," diye fısıldadı Maura. Morfinin etkisiyle uykuya dalmak üzere olduğunu hissediyordu. "Sanırım hazırım Jane. Gerçeği öğrenmeye hazırım."</span></p>

    <p style="; margin-bottom: 2.4pt; text-indent: 18pt;"><span style="">"Hangi gerçeği?"</span></p>

    <p style="; margin-bottom: 2.4pt; text-indent: 18pt;"><span style="">"Amalthea. Bunu bilmek zorundayım."</span></p>

    <p style="; margin-bottom: 2.4pt; text-indent: 18pt;"><span style="">"Annen olup olmadığını mı?"</span></p>

    <p style="; margin-bottom: 2.4pt; text-indent: 18pt;"><span style="">"Evet."</span></p>

    <p style="; margin-bottom: 2.4pt; text-indent: 18pt;"><span style="">"Eğer öyleyse bile bunun bir anlamı yok. Sadece biyoloji işte. Bu sana ne kazandıracak ki?"</span></p>

    <p style="; margin-bottom: 2.4pt; text-indent: 18pt;"><span style="">"Gerçeği," dedi Maura iç geçirerek. "En azından gerçeği bilirim."</span></p>

    <p style="; margin-bottom: 2.4pt; text-indent: 18pt;"><span style="">İnsanlar gerçekleri duymayı istemezler aslında, diye düşündü Rizzoli arabasına doğru yürüdüğü sırada. Canavarların dölünden gelmediğine dair ufacık bir ümit bile varsa ona tutunmaya çalışmak daha iyi değil miydi? Ama Maura gerçekleri duymayı seçmişti. Ve Rizzoli gerçeğin ne kadar acı olduğunu biliyordu. Arama timindekiler şimdiden iki kadının bedenini daha bulmuşlardı o tepede. Mattie Purvis'in gömüldüğü çukurun hemen yakınlarındaydı onlar da. O tabutun içinde, aynı korkularla yüzleşmek zorunda kalan daha kaç tane hamile kadın olmuştu acaba? Kaç tanesi kuluçka makinesi olarak görevleri sona erdiği anda kendilerini bekleyen o korkunç sonu keşfetmiş ve o kaçınılmaz gerçekle yüzleşmişti?</span></p>

    <p style="; margin-bottom: 2.4pt; text-indent: 18pt;"><i><span style="">Ben bu korkudan sağ çıkabilir miydim? Bunun cevabını asla bilemeyeceğim. O kutuda kapalı olan ben olmadığım sürece de bilemem.</span></i></p>

    <p style="; margin-bottom: 2.4pt; text-indent: 18pt;"><span style="">Arabasına ulaştığı zaman gayri ihtiyari bütün lastikleri kontrol ederken bulmuştu kendini. Arabasının etrafını kolaçan etti. Onu izleyen birileri olup olmadığına baktı. <i>İşte bu iş insanı bu hâle getiriyor,</i> diye düşündü. <i>Kötülüğün her an etrafında olduğunu hissetmeye başlıyorsun. Orada olsa da olmasa da.</i></span></p>

    <p style="; margin-bottom: 2.4pt; text-indent: 18pt;"><span style="">Rizzoli, Subaru'suna binip motoru çalıştırdı. Havalandırmadan vuran sıcak hava serinleyene dek bir süre orada öylece durdu. Sonra çantasına uzanıp cep telefonunu çıkardı. Gabriel 'in sesini duymalıyım, diye düşündü. Mattie Purvis gibi olmadığımı bilmek zorundayım. Kocamın beni sevdiğinden emin olmalıyım. Benim onu sevdiğim gibi beni sevdiğinden emin olmalıyım.</span></p>

    <p style="; margin-bottom: 2.4pt; text-indent: 18pt;"><span style="">Telefonu ilk çalışta açılmıştı. "Ajan Dean."</span></p>

    <p style="; margin-bottom: 2.4pt; text-indent: 18pt;"><span style="">"Selam," dedi Rizzoli.</span></p>

    <p style="; margin-bottom: 2.4pt; text-indent: 18pt;"><span style="">Gabriel şaşkınlıkla gülmeye başladı. "Ben de tam seni arayacaktım."</span></p>

    <p style="; margin-bottom: 2.4pt; text-indent: 18pt;"><span style="">"Seni özledim."</span></p>

    <p style="; margin-bottom: 2.4pt; text-indent: 18pt;"><span style="">"Ben de böyle söylemeni umuyordum. Şu anda havaalanına doğru yola çıktım."</span></p>

    <p style="; margin-bottom: 2.4pt; text-indent: 18pt;"><span style="">"Havaalanı mı? Yani..."</span></p>

    <p style="; margin-bottom: 2.4pt; text-indent: 18pt;"><span style="">"Boston’a gelen ilk uçağa bineceğim. Bu akşam kocanla bir randevuya ne dersin? Programında bir yere sıkıştırabilecek misin beni?"</span></p>

    <p style="; margin-bottom: 2.4pt; text-indent: 18pt;"><span style="">"Hem de nasıl. Sadece eve dön. Lütfen, eve dön."</span></p>

    <p style="; margin-bottom: 2.4pt; text-indent: 18pt;"><span style="">Bir sessizlik oldu. Sonra Gabriel usulca sordu: "Sen iyi misin Jane?"</span></p>

    <p style="; margin-bottom: 2.4pt; text-indent: 18pt;"><span style="">Rizzoli’nin gözleri yaşarmıştı birdenbire. "Oh, şu lanet olası hormonlar işte." Rizzoli gözyaşlarını silip gülmeye başladı. "Sanırım şu anda sana ihtiyacım var."</span></p>

    <p style="; margin-bottom: 2.4pt; text-indent: 18pt;"><span style="">"Bunu bir kenara yaz şimdi tamam mı? Çünkü yoldayım. Geliyorum."</span></p>

    <p style="margin-bottom:2.4pt;text-indent:18.0pt"></p>

    <p style="; margin-bottom: 2.4pt; text-indent: 18pt;"><span style="">Rizzoli başka bir hastanedeki başka bir hastayı ziyaret etmek üzere Natick’e doğru giderken yüzünde kocaman bir gülümseme vardı. Bu vahşetin içinden sağ kurtulmayı başaran diğer kişiyi görmeye gidiyordu. <i>Bu kadınların ikisi de son derece sıra dışı kadınlar</i>, diye düşündü. <i>Ve onları tanıma fırsatım olduğu için çok şanslıyım.</i></span></p>

    <p style="; margin-bottom: 2.4pt; text-indent: 18pt;"><span style="">Hastane otoparkındaki televizyon minibüslerine ve girişte kümelenen gazetecilere bakılırsa basın da Mattie Purvis'in dikkate değer bir kadın olduğunu düşünüyordu. Bir kutunun içinde diri diri gömülen kadının hikâyesi bütün ülkede büyük bir haber fırtınasına yol açmıştı. Bu yüzden Rizzoli, Mattie'nin hasta odasına çıkabilmek için iki farklı güvenlik görevlisine kimliğini göstermek zorunda kalmıştı. Rizzoli odanın kapısını çaldı. Herhangi bir ses gelmeyince sonunda içeri girdi.</span></p>

    <p style="; margin-bottom: 2.4pt; text-indent: 18pt;"><span style="">Televizyon açıktı ama sesi kısıktı. Kimsenin de televizyon izlediği yoktu. Mattie gözlerini kapamış yatağında uzanıyordu. Hasta yatağında uzanmış yatan bu kadının düğün fotoğrafındaki o süslü püslü genç gelinle yakınından uzaktan alakası yoktu. Dudakları şişmişti ve mosmor olmuştu. Yüzü çizik içinde kalmış, haritaya dönmüştü âdeta. Koluna bir</span> <span style="">serum</span> <span style="">bağlanmıştı. Parmaklan yara bere içindeydi. Tırnakları kırılmıştı. Yabani bir hayvanın pençelerine benziyordu elleri. Ama Mattie'nin yüzünde huzur dolu bir ifade vardı. Belli ki kâbus görmüyordu rüyalarında.</span></p>

    <p style="; margin-bottom: 2.4pt; text-indent: 18pt;"><span style="">"Bayan Purvis?" dedi Rizzoli usulca.</span></p>

    <p style="; margin-bottom: 2.4pt; text-indent: 18pt;"><span style="">Mattie gözlerini açtı. Ziyaretçisini seçene kadar birkaç kez gözlerini kırpıştırması gerekmişti. "Ah. Dedektif Rizzoli. Geri dönmüşsünüz."</span></p>

    <p style="; margin-bottom: 2.4pt; text-indent: 18pt;"><span style="">"Gelip sizi bir kontrol edeyim dedim. Bugün nasılsınız?"</span></p>

    <p style="; margin-bottom: 2.4pt; text-indent: 18pt;"><span style="">Mattie derin bir iç geçirdi. "Çok daha iyiyim. Saat kaç?"</span></p>

    <p style="; margin-bottom: 2.4pt; text-indent: 18pt;"><span style="">"Neredeyse öğlen oluyor?"</span></p>

    <p style="; margin-bottom: 2.4pt; text-indent: 18pt;"><span style="">"Bütün sabah uyumuş muyum?"</span></p>

    <p style="; margin-bottom: 2.4pt; text-indent: 18pt;"><span style="">"Bunu hakkettiniz. Hayır, lütfen kalkmayın. Rahatınıza bakın."</span></p>

    <p style="; margin-bottom: 2.4pt; text-indent: 18pt;"><span style="">"Ama sırt üstü yatmaktan sıkıldım." Mattie örtüleri çekip doğruldu. Darmadağın, taranmamış saçları yumak yumak önüne dökülmüştü.</span></p>

    <p style="; margin-bottom: 2.4pt; text-indent: 18pt;"><span style="">"Bebek koğuşunun camından bebeğinizi gördüm. Çok güzel bir kız."</span></p>

    <p style="; margin-bottom: 2.4pt; text-indent: 18pt;"><span style="">"Değil mi?" Mattie gülümsemeye başladı. "Ona Rose adını verdim. Bu ismi oldu olası sevmişimdir."</span></p>

    <p style="; margin-bottom: 2.4pt; text-indent: 18pt;"><span style="">Rose. Rizzoli'nin tüyleri diken diken olmuştu. Bu da o tesadüflerden biriydi işte. Evrenin açıklanamayan oyunlarından biri. Alice Rose. Rose Purvis. Uzun zaman önce ölen bir kız ve hayata gözlerini yeni açmış bir bebek. Yine de, her ne kadar zayıf bir bağ olsa da bu iki kızın yaşamını ortak kılan ve on yıllara meydan okuyan bir bağ olacaktı bu isim.</span></p>

    <p style="; margin-bottom: 2.4pt; text-indent: 18pt;"><span style="">"Bana soracak başka bir şeyiniz var mıydı?" diye sordu Mattie.</span></p>

    <p style="; margin-bottom: 2.4pt; text-indent: 18pt;"><span style="">"Şey, aslında..." Rizzoli bir sandalye çekip oturdu. "Dün sana bir sürü şey sordum Mattie. Ama bunu nasıl yaptığını hiç sormadım. Nasıl becerdin?"</span></p>

    <p style="; margin-bottom: 2.4pt; text-indent: 18pt;"><span style="">"Neyi?"</span></p>

    <p style="; margin-bottom: 2.4pt; text-indent: 18pt;"><span style="">"Aklına mukayyet olmayı. Pes etmemeyi."</span></p>

    <p style="; margin-bottom: 2.4pt; text-indent: 18pt;"><span style="">"Mattie'nin dudaklarındaki gülümseme silinmişti. Rizzoli'ye fal taşı gibi açılmış, korku dolu gözlerle baktı. "Bunu nasıl yaptığımı bilmiyorum," diye mırıldadı. "Böyle bir şey yapabileceğimi asla..." Mattie sustu. "Yaşamak istiyordum, hepsi bu. Bebeğimin yaşamasını istiyordum."</span></p>

    <p style="; margin-bottom: 2.4pt; text-indent: 18pt;"><span style="">Bir süre ikisi de sessizce oturdular.</span></p>

    <p style="; margin-bottom: 2.4pt; text-indent: 18pt;"><span style="">"Seni basın konusunda uyarmalıyım," dedi Rizzoli sonra. "Hepsi senin üzerine saldıracak şimdi. Akbabalar gibi başına üşüşecekler. Dışarıda toplanmışlar zaten. Buraya zor geldim. Hastane bir şekilde onları şu ana dek dışarıda tutmayı başardı ama eve döndüğünde işler değişecek. Özellikle de şeyden beri..." Rizzoli susmuştu.</span></p>

    <p style="; margin-bottom: 2.4pt; text-indent: 18pt;"><span style="">"Neyden beri?"</span></p>

    <p style="; margin-bottom: 2.4pt; text-indent: 18pt;"><span style="">"Sadece buna hazırlıklı olmanı istedim. Kimsenin seni bir şeylere zorlamasına izin verme."</span></p>

    <p style="; margin-bottom: 2.4pt; text-indent: 18pt;"><span style="">Mattie’nin kaşları çatılmıştı. Sonra gözlerini televizyona kaldırdı. Öğlen haberleri başlamıştı. "Bütün kanallarda o var," dedi Rizzoli.</span></p>

    <p style="; margin-bottom: 2.4pt; text-indent: 18pt;"><span style="">Kocaman bir mikrofon havuzunun önündeki</span> <span style="">Dwayne Purvis</span> <span style="">ekrandaydı.</span> <span style="">Mattie</span> <span style="">kumandayı alıp televizyonun sesini açtı.</span></p>

    <p style="; margin-bottom: 2.4pt; text-indent: 18pt;"><span style="">"Bu hayatımın en güzel günü," dedi</span> <span style="">Dwayne</span> <span style="">gazeteci ordusuna bakıp gülümseyerek. "Güzeller güzeli karıma ve kızıma kavuştum. Öyle büyük bir acıydı ki anlatamam. Kimsenin hayal dahi edemeyeceği bir kâbus. Tanrıya şükürler olsun. Bana böyle bir mutlu son bahşettiği için Tanrı’ya şükürler olsun."</span></p>

    <p style="; margin-bottom: 2.4pt; text-indent: 18pt;"><span style="">Mattie,</span> <span style="">KAPAT düğmesine bastı. Ama gözleri hâlâ televizyonun üzerindeydi. "Gerçekmiş gibi gelmiyor bana," dedi. "Sanki hiç olmamış gibi. İşte ancak bu sayede burada sakince oturabiliyorum şimdi. Çünkü gerçekten orada, o kutunun içinde olduğuma inanmıyorum."</span></p>

    <p style="; margin-bottom: 2.4pt; text-indent: 18pt;"><span style="">"Oradaydın</span> <span style="">Mattie.</span> <span style="">Bunu tam anlamıyla algılaman biraz zaman alacak. Kâbuslar görebilirsin. Geri dönüşler yaşayabilirsin. Asansöre bindiğin zaman ya da bir dolaba baktığın zaman yine kendini o kutuda hissedebilirsin. Ama giderek iyileşeceksin. Bundan emin olabilirsin. Bunu sakın unutma eninde sonunda iyileşeceksin."</span></p>

    <p style="; margin-bottom: 2.4pt; text-indent: 18pt;"><span style="">Mattie</span> <span style="">yaşlı gözlerle ona baktı. "Anlıyorsunuz."</span></p>

    <p style="; margin-bottom: 2.4pt; text-indent: 18pt;"><span style="">Evet, anlıyorum, diye düşündü Rizzoli. Eliyle avucundaki yaraların üzerini kapattı. Bu izler de onun kâbusunun kanıtlarıydı işte. Kendi adına aklını korumak için verdiği savaşın kanıtlan. Hayatta kalmak sadece işin başlangıcı.</span></p>

    <p style="; margin-bottom: 2.4pt; text-indent: 18pt;"><span style="">O sırada kapı çalındı.</span> <span style="">Dwayne Purvis</span> <span style="">elinde koca bir demet kırmızı gülle içeri girince Rizzoli ayağa kalktı.</span> <span style="">Dwayne</span> <span style="">direk kansının yanına gitmişti. "Selam bebeğim. Daha önce gelecektim ama aşağısı mahşer yeri gibi. Hepsi röportaj istiyor."</span></p>

    <p style="; margin-bottom: 2.4pt; text-indent: 18pt;"><span style="">"Sizi televizyonda gördük," dedi Rizzoli. Normal görünmeye çalışıyordu ama ona bakarken</span> <span style="">Natick</span> <span style="">polis karakolundaki sorguyu düşünmeden edemiyordu. <i>Ah</i></span> <i><span style="">Mattie</span></i><span style="">,</span> <span style="font-family: &quot;Times New Roman&quot;,&quot;serif&quot;">diye düşündü. <i>Bu adamdan daha iyisine layıksın.</i></span></p>

    <p style="; margin-bottom: 2.4pt; text-indent: 18pt;"><span style="">Dwayne,</span> <span style="">Rizzoli'ye dönmüştü. Rizzoli, adamın terzi elinden çıkan gömleğine ve düzgünce bağlanmış ipek kravatına baktı. Tıraş kolonyasının kokusu güllerin kokusunu bile bastırıyordu. "Nasıl çıkmışım?" diye sormuştu Rizzoli'ye hevesle.</span></p>

    <p style="; margin-bottom: 2.4pt; text-indent: 18pt;"><span style="">Rizzoli gerçeği söyledi. "Tam bir profesyonel gibi görünüyordunuz."</span></p>

    <p style="; margin-bottom: 2.4pt; text-indent: 18pt;"><span style="">"Gerçekten mi? Bu şahane. Aşağıda bir sürü kamera var. Herkes öyle heyecanlı ki."</span> <span style="">Dwayne</span> <span style="">dönüp karısına baktı. "Biliyorsun tatlım. Her şeyi kaydetmeliyiz. Bulunsun mutlaka."</span></p>

    <p style="; margin-bottom: 2.4pt; text-indent: 18pt;"><span style="">"Ne demek istiyorsun?"</span></p>

    <p style="; margin-bottom: 2.4pt; text-indent: 18pt;"><span style="">"Mesela şimdi. Şu anı fotoğraflamalıyız. Hastanede sana çiçek getirirken. Çocuğun resimlerini çektim zaten. Hemşireye söyledim onu camın önüne getirdi. Ama yakından da çekmeliyiz. Senin kucağındayken filan belki."</span></p>

    <p style="; margin-bottom: 2.4pt; text-indent: 18pt;"><span style="">"Onun adı</span> <span style="">Rose."</span></p>

    <p style="; margin-bottom: 2.4pt; text-indent: 18pt;"><span style="">"Birlikte hiç fotoğrafımız da yok. Mutlaka birkaç tane de birlikte çektirmeliyiz. Fotoğraf makinesini getirdim."</span></p>

    <p style="; margin-bottom: 2.4pt; text-indent: 18pt;"><span style="">"Saçımı bile taramadım</span> <span style="">Dwayne.</span> <span style="">Felaket vaziyetteyim. Fotoğraf filan istemiyorum."</span></p>

    <p style="; margin-bottom: 2.4pt; text-indent: 18pt;"><span style="">"Haydi ama. Fotoğraf istiyorlar."</span></p>

    <p style="; margin-bottom: 2.4pt; text-indent: 18pt;"><span style="">"Kim? Fotoğrafları kim istiyor?"</span></p>

    <p style="; margin-bottom: 2.4pt; text-indent: 18pt;"><span style="">"Buna sonra karar veririz. İyice düşünüp teklifleri gözden geçirebiliriz. Hikâyeye fotoğraflar da eklenince öyle para ediyor ki."</span> <span style="">Dwayne</span> <span style="">cebinden bir fotoğraf makinesi çıkarıp Rizzoli'nin eline tutuşturdu. "Bir fotoğrafımızı çeker misiniz?"</span></p>

    <p style="; margin-bottom: 2.4pt; text-indent: 18pt;"><span style="">"Karınıza bağlı."</span></p>

    <p style="; margin-bottom: 2.4pt; text-indent: 18pt;"><span style="">"Sorun değil, sorun değil," diye üsteledi</span> <span style="">Dwayne.</span> <span style="">"Çekin şu fotoğrafı işte."</span> <span style="">Dwayne,</span> <span style="">Mattie'ye yaklaşıp gül buketini ona doğru uzattı. "Bu nasıl? Ona çiçek verirken. Şahane görünecek bu." Dwayne gülümsemişti. Dişleri pırıl pırıl parlıyordu. Karısını gözeten sevgi dolu bir koca.</span></p>

    <p style="; margin-bottom: 2.4pt; text-indent: 18pt;"><span style="">Rizzoli, Mattie'ye baktı. Mattie'nin gözlerinde hiçbir itiraz yoktu. Sadece Rizzoli'nin anlam veremediği tuhaf bir pırıltı. Böylece fotoğraf makinesini kaldırıp vizörü karşısında poz veren çifte odakladı ve düğmeye bastı.</span></p>

    <p style="; margin-bottom: 2.4pt; text-indent: 18pt;"><span style="">Flaş tam da Mattie Purvis gül buketini kocasının kafasına indirdiği anda patlamıştı.</span></p>
  </div>
</body>
</html>
