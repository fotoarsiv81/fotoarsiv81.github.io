<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Microsoft Word 12 (filtered)" name="Generator" />

  <link href="../Styles/sgc-toc.css" rel="stylesheet" type="text/css" />
  <title></title>
  

</head>

<body xmlns:xml="http://www.w3.org/XML/1998/namespace" link="#0066CC" vlink="purple" xml:lang="TR">
  <div class="Section1">
    <h1 style=";">GİRİŞ</h1>

    <div style=";">
      <br />
    </div>

    <p style="; margin-bottom: 2.4pt; text-indent: 18pt;"><span style="">O ÇOCUK YİNE ONU İZLİYORDU.</span></p>

    <p style="; margin-bottom: 2.4pt; text-indent: 18pt;"><span style="">On dört yaşındaki Alice Rose sırasının üzerindeki sınav kâğıdına odaklanmaya çalışıyordu ama aklı kesinlikle birinci sınıf İngilizce edebiyat dersinde değildi; Elijah'yı düşünüyordu. Çocuğun bakışlarını suratına doğrultulmuş bir spot lambadan süzülen ışık huzmeleri gibi üzerinde hissediyordu; yanaklarının alev alev yandığını hissediyordu ve kızardığının farkındaydı.</span></p>

    <p style="; margin-bottom: 2.4pt; text-indent: 18pt;"><i><span style="">Odaklan Alice!</span></i></p>

    <p style="; margin-bottom: 2.4pt; text-indent: 18pt;"><span style="">Sonraki soru fotokopi makinesinde silik çıkmıştı. Alice kelimeleri seçebilmek için gözlerini kısıp önündeki teksire baktı.</span></p>

    <p style="; margin-bottom: 2.4pt; text-indent: 18pt;"><i><span style="">Charles Dickens genellikle karakterlerinin kişiliklerine uygun isimler seçer. Buna örnekler veriniz ve bu isimlerin neden karakterlere uygun olduğunu açıklayınız.</span></i></p>

    <p style="; margin-bottom: 2.4pt; text-indent: 18pt;"><span style="">Alice cevabı düşünerek kaleminin arkasını kemirmeye başladı. Ama o tam da yanındaki sırada otururken, üzerinden buram buram tüten çam sabunu ve odun kokusunu burnunda hissederken doğru düzgün düşünemiyordu. Bir sürü farklı koku. Dickens, Dickens... Parmak ısırtıcı derecede yakışıklı</span> <span style="">Elijah</span> <span style="">Lank ona bakarken Charles Dickens, Nicholas Nickleby ve sıkıcı birinci sınıf İngilizce edebiyat dersi kimin umurundaydı ki? Tanrı aşkına! Simsiyah saçları ve masmavi gözleriyle öyle yakışıklıydı ki. Gözleri tıpkı Tony Curtis'inkilere benziyordu. Elijah'yı gördüğü anda, onun, en sevdiği dergiler olan <i>ModernScreen</i> ve <i>Photoplay</i> 'in sayfalarını süsleyen o güzel yüzüyle Tony Curtis'e benzediğini düşünmüştü.</span></p>

    <p style="; margin-bottom: 2.4pt; text-indent: 18pt;"><span style="">Alice öne doğru eğildi ve saçları perde gibi önüne döküldü. San saçlarının arasından Elijah'ya doğru kaçamak bir bakış fırlattı. O anda kalbi yerinden fırlayacak gibi olmuştu. Evet, Elijah gerçekten de ona bakıyordu. Üstelik okuldaki diğer çocukların baktığı gibi değil; ona kendini ahmak ve geri zekâlı biri gibi hissettiren, küçümseyen gözlerle değil. O çocukların alaylı fısıltılarını duyamazdı. Onun duyamayacağı şekilde, kısık sesle konuşurlardı. Ama Alice onun hakkında konuştuklarını biliyordu çünkü böyle zamanlarda sürekli ona bakıyor olurlardı. Okul dolabının üzerine inek resmi yapıştıran da bu çocuklardı. Ve yanlışlıkla koridorda onlara çarptığı zaman mööö diye sesleniyorlardı arkasından. Ama Elijah o tamamen farklı gözlerle bakıyordu ona. İçin için yanan gözlerle. Film yıldızlarının baktığı gibi.</span></p>

    <p style="; margin-bottom: 2.4pt; text-indent: 18pt;"><span style="">Alice usulca başını kaldırıp ona baktı. Ama bu kez saçlarının koruyucu perdesinin ardından değil; onun kendisine baktığının bilincinde, tamamen açık gözlerle. Elijah sınavını çoktan bitirmişti. Kâğıdının arkasını çevirmişti ve kalemini bir kenara bırakmıştı. Bütün dikkati onun üzerindeydi. Alice o bakışların büyüsü altında nefes dahi alamıyordu şimdi.</span></p>

    <p style="; margin-bottom: 2.4pt; text-indent: 18pt;"><i><span style="">Benden hoşlanıyor. Bundan eminim. Benden hoşlanıyor.</span></i></p>

    <p style="; margin-bottom: 2.4pt; text-indent: 18pt;"><span style="">Eli usulca boynuna, bluzunun üst düğmesine uzandı. Alev alev yanan parmak uçları bir an için sıcaklık dalgaları yayarak tenine değdi. Tony Curtis'in, Lana Turner'a nasıl da içleri eriten gözlerle baktığını düşündü. O bakışlar her kızın dilini bağlayıp dizlerinin bağını çözmeye yeterdi. O kaçınılmaz kaybın hemen öncesindeki o bakışlar. Filmlerde tam da bu noktada ekran kararırdı. Neden böyle oluyordu ki sanki? Neden tam da insanın en görmek istediği sahnede perde bulanıyordu?...</span></p>

    <p style="; margin-bottom: 2.4pt; text-indent: 18pt;"><span style="">"Evet, zaman doldu çocuklar! Lütfen sınav kağıtlarınızı teslim edin."</span></p>

    <p style="; margin-bottom: 2.4pt; text-indent: 18pt;"><span style="">Alice'in dikkati bir anda yeniden sıranın üzerindeki teksire dönmüştü. Soruların yarısı duruyordu hâlâ. Oh, hayır. Zaman ne çabuk geçmişti böyle. Bütün cevapları biliyordu</span> <span style="">oysa.</span> <span style="">Sadece birkaç dakikası daha olsa...</span></p>

    <p style="; margin-bottom: 2.4pt; text-indent: 18pt;"><span style="">"Alice. Alice!"</span></p>

    <p style="; margin-bottom: 2.4pt; text-indent: 18pt;"><span style="">Alice başını kaldırdı ve Bayan Meriweather'ın elini ona doğru uzattığını gördü.</span></p>

    <p style="; margin-bottom: 2.4pt; text-indent: 18pt;"><span style="">"Beni duymadın mı? Sınav kâğıdını teslim etme vakti geldi."</span></p>

    <p style="; margin-bottom: 2.4pt; text-indent: 18pt;"><span style="">"Ama ben..."</span></p>

    <p style="; margin-bottom: 2.4pt; text-indent: 18pt;"><span style="">"Mazeret yok. Kulaklarını açıp etrafında neler olduğunu dinlemeye başlasan iyi edersin Alice." Bayan Meriweather, Alice'in sınav kağıdını alıp koridorda yürümeye devam etmişti. Alice arkasındaki mırıltıları güçlükle duyuyordu ama kızların onun hakkında konuştuklarından emindi. Arkasını dönüp onlara baktı. Kafa kafaya vermiş, elleriyle ağızlarını kapatarak kıkırdıyorlardı. <i>Alice dudak okuyabiliyor o yüzden ağzımızı kapatalım da onun hakkında konuştuğumuzu anlamasın.</i></span></p>

    <p style="; margin-bottom: 2.4pt; text-indent: 18pt;"><span style="">Şimdi bazı çocuklar da parmaklarıyla onu işaret ederek gülüşmeye başlamışlardı. Ne vardı ki bu kadar gülecek?</span></p>

    <p style="; margin-bottom: 2.4pt; text-indent: 18pt;"><span style="">Alice başını eğip önüne baktı. O anda dehşet içinde üst düğmesinin koptuğunu ve bluzunun önünün olduğu gibi açıldığını fark etti.</span></p>

    <p style="; margin-bottom: 2.4pt; text-indent: 18pt;"><span style="">O sırada zil çaldı.</span></p>

    <p style="; margin-bottom: 2.4pt; text-indent: 18pt;"><span style="">Alice çantasını kaptığı gibi göğsüne bastırdı ve koşarak sınıftan dışarı fırladı. Kimsenin gözlerine bakmaya cesaret edemiyordu. Başını öne eğip koşar adımlarla yürümeye devam etti sadece. Hıçkırıklar gırtlağına dayanmıştı. Hemen tuvalete girip kendim kabinlerden birine attı ve kapıyı kilitledi. Diğer kızlar da tuvalete doluşmaya başlamışlardı. Hepsi aynanın karşısında durmuş gülüşüp konuşarak süslenirken Alice sürgülü kapının arkasında saklanıyordu. Kızların farklı farklı parfümlerinin kokusunu duyabiliyordu. Kapı her açıldığında içeri dolan hava dalgasını hissedebiliyordu. Yepyeni süveterleri ve takımlarıyla bu altın kızlar ... Onların düğmeleri kopmazdı hiçbir zaman; ve asla elden düşme eteklerle ya da tabanları pençelenmiş ayakkabılarla gelmezlerdi okula.</span></p>

    <p style="; margin-bottom: 2.4pt; text-indent: 18pt;"><i><span style="">Defolun. Lütfen, herkes defolup gitsin.</span></i></p>

    <p style="; margin-bottom: 2.4pt; text-indent: 18pt;"><span style="">Sonunda kapının açılıp kapanması sona ermişti.</span></p>

    <p style="; margin-bottom: 2.4pt; text-indent: 18pt;"><span style="">Alice içeride kimsenin olup olmadığını anlayabilmek için kulağını iyice kapıya yasladı. Kapının aralığından bakıp da aynanın önünde kimselerin olmadığını gördükten sonra sonunda dışarı çıkmaya cesaret edebildi.</span></p>

    <p style="; margin-bottom: 2.4pt; text-indent: 18pt;"><span style="">Koridorda da kimseler kalmamıştı. Herkes o gün için evine dağılmıştı artık. Ona işkence edecek kimse yoktu.</span> <span style="">Alice</span> <span style="">kendini korumak istercesine omuzlarını büzüp, duvarları iki hafta sonra gerçekleşecek Cadılar Bayramı dansını duyuran posterlerle ve kırık dökük dolaplarla kaplı uzun koridorda yürümeye başladı. O dansa kesinlikle gitmeyecekti. Geçen haftaki dansta yaşadığı aşağılanmanın acısı hâlâ dün gibiydi ve büyük olasılıkla asla da geçmeyecekti. İki saat boyunca duvarın dibinde bir köşede tek başına dikilip birinin onu dansa kaldırmasını beklemişti. Sonunda çocuklardan biri ona doğru yaklaşmıştı yaklaşmasına ama bu da onu dansa kaldırmak için değildi. Çocuk bir anda iki büklüm olup oracıkta ayakkabılarının üzerine kusuvermişti.</span></p>

    <p style="; margin-bottom: 2.4pt; text-indent: 18pt;"><span style="">Ona dans mans yoktu artık. Bu kasabaya taşınalı daha iki ay oluyordu ama şimdiden annesinin bir an önce eşyaları toplayıp her şeye yeniden başlayabilecekleri bir yere taşınacaklarını söylemesini diler olmuştu. Her şeyin sonunda değişeceği, her şeyin bambaşka olacağı bir yere...</span></p>

    <p style="; margin-bottom: 2.4pt; text-indent: 18pt;"><i><span style="">Ama hiçbir şey değişmiyor; asla.</span></i></p>

    <p style="; margin-bottom: 2.4pt; text-indent: 18pt;"><span style="">Alice okuldan çıkıp dışarıdaki sonbahar güneşine adımını attı. Bisikletinin üzerine eğilmiş, kilidim açmakla öyle meşguldü ki arkasından gelen ayak seslerini duymamıştı. Sonunda yüzüne vuran gölgeyi hissettiği zaman Elijah’nın yanı başında dikilmekte olduğunu fark etti.</span></p>

    <p style="; margin-bottom: 2.4pt; text-indent: 18pt;"><span style="">"Merhaba Alice."</span></p>

    <p style="; margin-bottom: 2.4pt; text-indent: 18pt;"><span style="">O anda ayağa fırladı ve bisikleti yana devrildi. Tanrı aşkına! Ne kadar da aptaldı. Nasıl bu kadar sakar olabiliyordu?</span></p>

    <p style="; margin-bottom: 2.4pt; text-indent: 18pt;"><span style="">"Sınav biraz zordu değil mi?" Elijah yavaş yavaş, kelimeleri vurgulayarak konuşuyordu. Alice'in onunla ilgili sevdiği bir diğer şey de buydu. Diğer çocukların aksine onun sesi her zaman son derece açık ve net duyuluyordu. Sözcükleri asla yuvarlamıyordu. Ayrıca her zaman onun dudaklarını görmesine izin veriyordu. <i>Sırrımı biliyor</i>, diye düşündü Alice. <i>Ama buna rağmen benimle arkadaş olmak istiyor</i>.</span></p>

    <p style="; margin-bottom: 2.4pt; text-indent: 18pt;"><span style="">"Soruların hepsini cevaplayabildin mi?" diye sordu</span> <span style="">Elijah.</span></p>

    <p style="; margin-bottom: 2.4pt; text-indent: 18pt;"><span style="">Alice eğilip bisikletini yerden kaldırdı. "Cevapların hepsini biliyordum. Sadece biraz daha zamana ihtiyacım vardı." Alice tam doğruluyordu ki o sırada gözü bluzunun önüne takıldı. Düğmenin koptuğu yerde açılan boşluğa. Bir anda kızararak ellerini önünde kavuşturdu.</span></p>

    <p style="; margin-bottom: 2.4pt; text-indent: 18pt;"><span style="">"Bende bir çengelli iğne olacaktı," dedi Elijah.</span></p>

    <p style="; margin-bottom: 2.4pt; text-indent: 18pt;"><span style="">"Ne?"</span></p>

    <p style="; margin-bottom: 2.4pt; text-indent: 18pt;"><span style="">Elijah bluzuna doğru uzandığı anda Alice nefesini tutmuştu. Çengelli iğneyi iliklemek için parmağını kumaşın altına soktuğunda ise titremesini güçlükle bastırıyordu.</span> <i><span style="">Kalbimin</span></i> <i><span style="">atışını duyuyor mu acaba?</span></i> <span style="">diye düşündü. <i>Dokunuşlarıyla başımı döndürdüğünü biliyor mu?</i></span></p>

    <p style="; margin-bottom: 2.4pt; text-indent: 18pt;"><span style="">Elijah sonunda bir adım gerilediği zaman Alice de tuttuğu nefesini bıraktı. Başını eğip önüne baktığında bluzundaki boşluğun düzgünce iliklendiğini gördü.</span></p>

    <p style="; margin-bottom: 2.4pt; text-indent: 18pt;"><span style="">"Şimdi daha iyi değil mi?"</span></p>

    <p style="; margin-bottom: 2.4pt; text-indent: 18pt;"><span style="">"Ah. Evet!" Alice bir an için susup kendini toparlamaya çalıştı. Sonra kraliçelere yaraşan bir ağırbaşlılıkla devam etti: "Teşekkürler Elijah. Gerçekten çok düşüncelisin."</span></p>

    <p style="; margin-bottom: 2.4pt; text-indent: 18pt;"><span style="">Sonra bir an ikisi de konuşmadılar. Kargalar ötüyordu; sonbahar yapraklan tepelerindeki dalları kavuran parlak alevler gibi görünüyordu.</span></p>

    <p style="; margin-bottom: 2.4pt; text-indent: 18pt;"><span style="">"Şey, bana bir konuda yardımcı olabilir misin Alice?" diye sordu Elijah.</span></p>

    <p style="; margin-bottom: 2.4pt; text-indent: 18pt;"><span style="">"Hangi konuda?"</span></p>

    <p style="; margin-bottom: 2.4pt; text-indent: 18pt;"><i><span style="">Ah, ne aptal, ne aptal bir cevap. Evet demeliydin! Evet, senin için her şeyi yaparım Elijah Lank.</span></i></p>

    <p style="; margin-bottom: 2.4pt; text-indent: 18pt;"><span style="">"Biyoloji dersinden bir proje ödevim var. Bana yardımcı olacak bir partnere ihtiyacım var da. Başka kime sorabileceğimi bilemedim."</span></p>

    <p style="; margin-bottom: 2.4pt; text-indent: 18pt;"><span style="">"Ne tür bir proje bu?"</span></p>

    <p style="; margin-bottom: 2.4pt; text-indent: 18pt;"><span style="">"Sana gösteririm. Ama bizim eve gitmemiz gerekiyor."</span></p>

    <p style="; margin-bottom: 2.4pt; text-indent: 18pt;"><span style="">Onun evine. Alice daha önce hiçbir erkeğin evine gitmemişti.</span></p>

    <p style="; margin-bottom: 2.4pt; text-indent: 18pt;"><span style="">Sonunda başını salladı. "Önce kitaplarımı eve bırakalım ama."</span></p>

    <p style="; margin-bottom: 2.4pt; text-indent: 18pt;"><span style="">Elijah da bisikletinin kilidini açıp demir parmaklıklardan indirmişti şimdi. Onun bisikleti de en az Alice'inki kadar eskiydi. Çamurlukları pas içinde kalmıştı ve oturağın üzerindeki vinil soyuluyordu. Bisikletinin bu eski püskü hâli Alice'in onu daha da çok sevmesini sağlamıştı. Tam bir çiftiz, diye düşündü. <i>Tony Curtis ve ben</i>.</span></p>

    <p style="; margin-bottom: 2.4pt; text-indent: 18pt;"><span style="">İlk önce Alice'in evine uğradılar. Alice onu içeri davet etmemişti. O eski püskü mobilyaları, yırtık pırtık duvar kağıtlarını görmesini istemiyordu. Eşyalarından ve evinden utanıyordu. Koşarak içeri girdi; çantasını mutfak masasına bırakıp yine koşa koşa dışarı çıktı.</span></p>

    <p style="; margin-bottom: 2.4pt; text-indent: 18pt;"><span style="">Ama ne yazık ki ağabeyinin köpeği Buddy de peşinden dışarı fırlamıştı. Tam kapıdan çıkıyordu ki siyah beyaz bir renk silsilesi hızla yanından geçip gitti.</span></p>

    <p style="; margin-bottom: 2.4pt; text-indent: 18pt;"><span style="">"Buddy!" diye bağırdı arkasından. "Buraya gel hemen!"</span></p>

    <p style="; margin-bottom: 2.4pt; text-indent: 18pt;"><span style="">"Pek söz dinlemiyor galiba değil mi?" dedi Elijah.</span></p>

    <p style="; margin-bottom: 2.4pt; text-indent: 18pt;"><span style="">"Çünkü aptal köpeğin teki. <i>Buddy!</i>”</span></p>

    <p style="; margin-bottom: 2.4pt; text-indent: 18pt;"><span style="">Köpek kuyruğunu sallayarak ona baktı ve sonra yolda yürümeye başladı.</span></p>

    <p style="; margin-bottom: 2.4pt; text-indent: 18pt;"><span style="">"Ah, boş ver," dedi Alice. "Canı isteyince geri döner."</span></p>

    <p style="; margin-bottom: 2.4pt; text-indent: 18pt;"><span style="">Sonra bisikletine bindi. "Peki, nerede yaşıyorsun?"</span></p>

    <p style="; margin-bottom: 2.4pt; text-indent: 18pt;"><span style="">"Tepede. Skyline Yolu'nda. Daha önce oraya gitmiş miydin?"</span></p>

    <p style="; margin-bottom: 2.4pt; text-indent: 18pt;"><span style="">"Hayır."</span></p>

    <p style="; margin-bottom: 2.4pt; text-indent: 18pt;"><span style="">"Biraz uzak. Bir yokuştan tepeye tırmanacağız. Bisikletle zorlu bir yol olacak. Bunu yapabileceğinden emin misin?"</span></p>

    <p style="; margin-bottom: 2.4pt; text-indent: 18pt;"><span style="">Alice başını salladı. <i>Senin için her şeyi yaparım.</i></span></p>

    <p style="; margin-bottom: 2.4pt; text-indent: 18pt;"><span style="">Pedallara asılıp evden uzaklaşmaya başladılar. Alice, Ana Cadde'den gidip okuldan sonra çocukların müzik kutusundan müzikler çalıp sodalarını yudumladıkları o kafenin önünden geçeceklerini umuyordu. <i>Birlikte bisikletle önlerinden geçeceğiz,</i> diye düşündü<i>, kızların ağzı bir karış açık kalacak. ”Bu Alice ve mavi gözlü Elijah değil mi?</i> ” diyecekler.</span></p>

    <p style="; margin-bottom: 2.4pt; text-indent: 18pt;"><span style="">Ama Elijah, Ana Cadde'ye dönmemişti. Bunun yerine etrafta evlerin bile olmadığı Locust Sokağı'na girdi. Yalnızca birkaç tane dükkânın arka bahçesi bakıyordu bu yola. Bir de Neptune's Bounty Konserve Fabrikası'nın çalışan otoparkı vardı. Neyse ne. Neticede onunla birlikteydi ve birlikte bisiklet sürüyorlardı işte değil mi? Elijah o kadar yakınındaydı ki gerilen kalçalarını ve selenin üzerindeki poposunu görebiliyordu.</span></p>

    <p style="; margin-bottom: 2.4pt; text-indent: 18pt;"><span style="">Elijah bir ara arkasını dönüp Alice'e baktı. Siyah saçları rüzgârda dans ediyordu âdeta. "Yoruldun mu Alice? Nasıl gidiyor?"</span></p>

    <p style="; margin-bottom: 2.4pt; text-indent: 18pt;"><span style="">"Ben iyiyim." Ama işin aslı nefesi kesilmişti çünkü kasaba çoktan gerilerinde kalmıştı ve dağa tırmanmaya başlamışlardı. Elijah her gün Skyline Yolu'nu tırmanıyor olmalıydı. Bu yüzden yokuşa alışkındı herhalde. Biraz olsun yorgun görünmüyordu. Bacakları tüfek gibi güçlüydü. Ama Alice nefes nefese kalmıştı. Devam edebilmek için var gücüyle çabalıyordu. O sırada bir ara gözüne tüylü bir şey göründü. Yeniden yanına döndüğünde Buddy'nin onları takip ettiğini gördü. O da yorgun görünüyordu. Onlara yetişmek için koşuyordu koşmasına ama dili bir karış dışarı fırlamıştı.</span></p>

    <p style="; margin-bottom: 2.4pt; text-indent: 18pt;"><span style="">"Eve dön!"</span></p>

    <p style="; margin-bottom: 2.4pt; text-indent: 18pt;"><span style="">"Neden böyle söyledin?" diye sordu Elijah bir an için arkasını dönüp ona bakarak.</span></p>

    <p style="; margin-bottom: 2.4pt; text-indent: 18pt;"><span style="">"Şu aptal köpek yine," dedi Alice nefes nefese. "Bizi takip etmeye devam ediyor. Sonunda-sonunda kaybolacak."</span></p>

    <p style="; margin-bottom: 2.4pt; text-indent: 18pt;"><span style="">Alice ters ters Buddy'ye baktı. Ama hayvan, o köpeklere özgü aptal, neşeli haliyle peşinden koşmaya devam ediyordu. <i>Eh, sen bilirsin. Devam et. Kendini helak et. Umurumda bile değil.</i></span></p>

    <p style="; margin-bottom: 2.4pt; text-indent: 18pt;"><span style="">Tepeye tırmanmaya devam ediyorlardı. Hafif virajlı yolda püfür püfür bir rüzgâr esiyordu. Alice ağaçların arasından zaman zaman</span> <span style="">Fox</span> <span style="">Limanı'nı görebiliyordu. Deniz akşamüstü güneşinin altında bakır rengini almıştı. Daha sonra ağaçlar iyice sıklaşmaya başladı. Alice muazzam kırmızılar ve turunculara bürünmüş ormandan başka bir şey göremez olmuştu. Yapraklarla kaplı yol kıvrıla kıvrıla önlerinde uzanıyordu.</span></p>

    <p style="; margin-bottom: 2.4pt; text-indent: 18pt;"><span style="">Sonunda Elijah durduğunda Alice öyle yorulmuştu ki ayakta durduğunda dizleri titriyordu. Buddy ortalıklarda görünmüyordu. Alice, Buddy'nin evin yolunu kendi kendine bulmasını umuyordu çünkü onu aramakla uğraşamazdı. Şimdi olmazdı; Elijah orada durmuş ışıl ışıl gözlerle ona bakarken o köpekle uğraşamazdı. Elijah bisikletini bir ağaca yaslayıp kitap çantasını omzuna aldı.</span></p>

    <p style="; margin-bottom: 2.4pt; text-indent: 18pt;"><span style="">"Ee, evin nerede?" diye sordu Alice.</span></p>

    <p style="; margin-bottom: 2.4pt; text-indent: 18pt;"><span style="">"Şu araba yolunu takip edince orada," diye cevap verdi Elijah pas içinde bir posta kutusunun devamındaki toprak yola işaret ederek.</span></p>

    <p style="; margin-bottom: 2.4pt; text-indent: 18pt;"><span style="">"Evine gitmiyor muyuz?"</span></p>

    <p style="; margin-bottom: 2.4pt; text-indent: 18pt;"><span style="">"Yok; kuzenim evde. Hastaydı bugün. Bütün gece kusup durdu. O yüzden eve gitmeyelim şimdi. Benim projem de orada değil ormanda zaten. Bisikletini burada bırak. Oraya yürüyerek gitmeliyiz."</span></p>

    <p style="; margin-bottom: 2.4pt; text-indent: 18pt;"><span style="">Alice de bisikletini Elijah'nınkinin yanına bırakıp</span> <span style="">gencin</span> <span style="">peşinden yürümeye başladı. Bacakları hâlâ titriyordu. Böylece ormanda yürümeye başladılar. Ağaçlar oldukça sıktı burada. Yerler kuru yapraklarla kaplanmıştı. Alice sivrisinekleri başından savmaya çalışarak cesurca Elijah’nın arkasından ilerliyordu. "Kuzenin sizinle mi yaşıyor?" diye sordu.</span></p>

    <p style="; margin-bottom: 2.4pt; text-indent: 18pt;"><span style="">"Evet, geçen yıl bizim yanımıza taşındı. Sanırım hep bizde kalacak artık. Gidecek başka bir yeri yok."</span></p>

    <p style="; margin-bottom: 2.4pt; text-indent: 18pt;"><span style="">"Ailen buna aldırmıyor mu?"</span></p>

    <p style="; margin-bottom: 2.4pt; text-indent: 18pt;"><span style="">"Sadece babam ve ben varız. Annem öldü."</span></p>

    <p style="; margin-bottom: 2.4pt; text-indent: 18pt;"><span style="">"Oh!" Alice ne diyeceğini bilemiyordu. "Üzüldüm,"</span> <span style="font-family: &quot;Times New Roman&quot;,&quot;serif&quot;">diye</span> <span style="">mırıldandı sonunda sadece ama Elijah onu duymamıştı sanki.</span></p>

    <p style="; margin-bottom: 2.4pt; text-indent: 18pt;"><span style="">Çalılar iyice sıklaşmıştı ve dikenler bacaklarının açıkta kalan yerlerini çiziyordu. Elijah'ya yetişmekte güçlük çekiyordu. Elijah önden önden hızla ilerliyordu. Etekleri sürekli böğürtlen dikenlerine takılıp duran Alice epey gerisinde kalmıştı.</span></p>

    <p style="; margin-bottom: 2.4pt; text-indent: 18pt;"><span style="">"Elijah!"</span></p>

    <p style="; margin-bottom: 2.4pt; text-indent: 18pt;"><span style="">Elijah cevap vermemişti. Cesur bir kâşif gibi çantasını sırtına vurmuş durmadan ilerliyordu.</span></p>

    <p style="; margin-bottom: 2.4pt; text-indent: 18pt;"><span style="">"Bekle!"</span></p>

    <p style="; margin-bottom: 2.4pt; text-indent: 18pt;"><span style="">"Bunu görmek istiyor musun, istemiyor musun?"</span></p>

    <p style="; margin-bottom: 2.4pt; text-indent: 18pt;"><span style="">"İstiyorum ama..."</span></p>

    <p style="; margin-bottom: 2.4pt; text-indent: 18pt;"><span style="">"Öyleyse çabuk ol. ” Elijah’nın sabırsız bir hâli vardı. Sesi öyle farklı geliyordu ki şimdi. Alice bir anda neye uğradığını şaşırmıştı. Elijah birkaç metre ötede durmuş ona bakıyordu şimdi. Alice, Elijah’nın yumruklarını sıktığını fark etti.</span></p>

    <p style="; margin-bottom: 2.4pt; text-indent: 18pt;"><span style="">"Tamam," dedi sonunda uysalca. "Geliyorum."</span></p>

    <p style="; margin-bottom: 2.4pt; text-indent: 18pt;"><span style="">Birkaç metre sonra orman geniş bir açıklığa ulaşmıştı. Alice az ötede taştan bir binanın temelini gördü. Eski bir çiftlik evinin kalıntıları olmalıydı bunlar.</span></p>

    <p style="; margin-bottom: 2.4pt; text-indent: 18pt;"><span style="">"İşte burada," dedi Elijah.</span></p>

    <p style="; margin-bottom: 2.4pt; text-indent: 18pt;"><span style="">"Ne o?"</span></p>

    <p style="; margin-bottom: 2.4pt; text-indent: 18pt;"><span style="">Elijah eğilip yerdeki iki tane tahtayı kaldırdı. Tahtaların altında kocaman, derin bir çukur vardı. "Şuraya baksana," dedi sonra. "Bunu kazmam üç haftamı aldı."</span></p>

    <p style="; margin-bottom: 2.4pt; text-indent: 18pt;"><span style="">Alice yavaşça deliğin yanına yaklaşıp aşağı baktı. Akşamüstü güneşi ağaçların ardında batmaya yüz tutmuştu. Kuyunun dibi gölgede kalıyordu. Alice'in tek görebildiği en dipteki bir öbek kuru yapraktan ibaretti. Ama çukurun kenarından aşağıya doğru bir halat sarkıyordu.</span></p>

    <p style="; margin-bottom: 2.4pt; text-indent: 18pt;"><span style="">"Bir tür ayı tuzağı filan mı?"</span></p>

    <p style="; margin-bottom: 2.4pt; text-indent: 18pt;"><span style="">"Eğer deliği kapamak için üzerine kuru yapraklar serseydim olurdu. Böylece bir sürü şey yakalayabilirdim. Hatta bir geyik bile avlayabilirdim." Sonra deliğe işaret etti. "Bak, görebiliyor musun?"</span></p>

    <p style="; margin-bottom: 2.4pt; text-indent: 18pt;"><span style="">Alice biraz daha eğilip bir kez daha baktı. Aşağıda, yaprakların arasında belli belirsiz beyaz bir şeyler seçiliyordu.</span></p>

    <p style="; margin-bottom: 2.4pt; text-indent: 18pt;"><span style="">"Nedir bu?"</span></p>

    <p style="; margin-bottom: 2.4pt; text-indent: 18pt;"><span style="">"Bu benim projem." Elijah halatı alıp yukarı çekmeye başladı.</span></p>

    <p style="; margin-bottom: 2.4pt; text-indent: 18pt;"><span style="">Çukurun dibindeki yapraklar hışırdayarak havalandılar. Halat gerilmişti. Elijah gölgelerin arasından o şeyi çekip çıkarırken Alice dikkatle onu izliyordu. Elijah sonunda yaprakları çekip çukurun dibindeki o beyaz şeyi açığa çıkardı.</span></p>

    <p style="; margin-bottom: 2.4pt; text-indent: 18pt;"><span style="">Bu küçük bir kurukafaydı.</span></p>

    <p style="; margin-bottom: 2.4pt; text-indent: 18pt;"><span style="">Elijah yaprakları çektikçe birkaç tutam siyah tüy ve sıskacık kaburga kemikleri çıkmıştı ortaya. Yumru yumru bir omurga. İncecik, çöp gibi ayak kemikleri.</span></p>

    <p style="; margin-bottom: 2.4pt; text-indent: 18pt;"><span style="">"Nasıl ama? Artık kokmuyor bile," dedi Elijah. "Yedi aydır orada duruyor. En son baktığımda hâlâ üzerinde bir parça et vardı. Bütün kasların aynı oranda eriyip yok olması öyle muazzam bir şey ki. Mayıs ayında havalar ısındıktan sonra çürümesi inanılmaz derecede hızlandı."</span></p>

    <p style="; margin-bottom: 2.4pt; text-indent: 18pt;"><span style="">"Nedir bu?"</span></p>

    <p style="; margin-bottom: 2.4pt; text-indent: 18pt;"><span style="">"Anlamadın mı?"</span></p>

    <p style="; margin-bottom: 2.4pt; text-indent: 18pt;"><span style="">"Hayır."</span></p>

    <p style="; margin-bottom: 2.4pt; text-indent: 18pt;"><span style="">Elijah kafatasını tutup hafifçe kıvırdı ve omurgadan kopardı. Kafatasını Alice'e doğru uzattığı zaman kız yüzünü buruşturmuştu.</span></p>

    <p style="; margin-bottom: 2.4pt; text-indent: 18pt;"><span style="">"Yapma!" diye cıyakladı.</span></p>

    <p style="; margin-bottom: 2.4pt; text-indent: 18pt;"><span style="">"Mıyav!"</span></p>

    <p style="; margin-bottom: 2.4pt; text-indent: 18pt;"><span style="">"Elijah!"</span></p>

    <p style="; margin-bottom: 2.4pt; text-indent: 18pt;"><span style="">"Ee, ne olduğunu kendin sordun."</span></p>

    <p style="; margin-bottom: 2.4pt; text-indent: 18pt;"><span style="">Alice'in gözleri fal taşı gibi açılmıştı. "Kedi mi bu?"</span></p>

    <p style="; margin-bottom: 2.4pt; text-indent: 18pt;"><span style="">Elijah çantasından bir poşet çıkarıp kemikleri içine koymaya başladı.</span></p>

    <p style="; margin-bottom: 2.4pt; text-indent: 18pt;"><span style="">"Bu iskeleti ne yapacaksın?"</span></p>

    <p style="; margin-bottom: 2.4pt; text-indent: 18pt;"><span style="">"Bu benim fen projem. Yedi ayda kedi yavrusundan iskelete."</span></p>

    <p style="; margin-bottom: 2.4pt; text-indent: 18pt;"><span style="">"Kedi nerden çıktı peki?"</span></p>

    <p style="; margin-bottom: 2.4pt; text-indent: 18pt;"><span style="">"Buldum işte."</span></p>

    <p style="; margin-bottom: 2.4pt; text-indent: 18pt;"><span style="">"Nasıl yani? Durup dururken ölü bir kedi mi çıktı karşına?"</span></p>

    <p style="; margin-bottom: 2.4pt; text-indent: 18pt;"><span style="">Elijah başını kaldırdı. Mavi gözleri gülümsüyordu âdeta. Ama artık Tony Curtis gözleri değildi bu gözler; Alice'i korkutuyorlardı şimdi. "Ölü olduğunu kim söyledi ki?"</span></p>

    <p style="; margin-bottom: 2.4pt; text-indent: 18pt;"><span style="">Alice'in kalbi güm güm atmaya başlamıştı. Bir adım geriledi. "Biliyor musun, sanırım artık eve dönsem iyi olacak."</span></p>

    <p style="; margin-bottom: 2.4pt; text-indent: 18pt;"><span style="">"Neden?"</span></p>

    <p style="; margin-bottom: 2.4pt; text-indent: 18pt;"><span style="">"Şey, ödev ... Ödevim var."</span></p>

    <p style="; margin-bottom: 2.4pt; text-indent: 18pt;"><span style="">Elijah da ayaklanmıştı. Biraz olsun zorlanmadan bir</span> <span style="">anda</span> <span style="">doğruluvermişti. Yüzündeki gülümseme gitmiş, yerine beklenti dolu sessiz bir ifade yerleşmişti.</span></p>

    <p style="; margin-bottom: 2.4pt; text-indent: 18pt;"><span style="">"Okulda ... Görüşürüz," dedi Alice. Sağına soluna bakınarak geri geri yürümeye başladı. Ormanda her taraf birbirinin aynı görünüyordu. Nereden gelmişlerdi ki? Hangi yoldan dönecekti?</span></p>

    <p style="; margin-bottom: 2.4pt; text-indent: 18pt;"><span style="">"Ama daha yeni geldin Alice," dedi Elijah. Elinde bir şey tutuyordu. Sonunda elini kaldırıp o şeyi başının üzerinde tuttuğu zaman Alice ne olduğunu görebilmişti.</span></p>

    <p style="; margin-bottom: 2.4pt; text-indent: 18pt;"><span style="">Büyük bir taş parçasıydı bu.</span></p>

    <p style="; margin-bottom: 2.4pt; text-indent: 18pt;"><span style="">Alice aldığı darbeyle dizlerinin üzerine çöktü. Toz toprağın içinde iki büklüm olmuştu. Bir an için gözleri karardı. Her tarafı uyuşmuştu. Acı filan hissetmiyordu. Elijah’nın ona vurmuş olmasının şaşkınlığıyla sersem olmuştu âdeta. Buna inanamıyordu. Yerde sürünerek ilerlemeye başladı ama nereye gittiğini göremiyordu. Elijah o sırada bileklerinden tutup onu sürüklemeye başladı. Alice kurtulmaya çalışıyordu; bağırmak istiyordu ama Elijah onu çukura doğru sürüklerken ağzı burnu toprakla doldu. Sonunda artık ayakları çukurdan aşağı doğru sallandığı sırada kenardaki küçük bir fidana tutunmayı başarmıştı.</span></p>

    <p style="; margin-bottom: 2.4pt; text-indent: 18pt;"><span style="">"Bırak kendini Alice," dedi Elijah.</span></p>

    <p style="; margin-bottom: 2.4pt; text-indent: 18pt;"><span style="">"Yukarı çek beni! Yukarı çek!"</span></p>

    <p style="; margin-bottom: 2.4pt; text-indent: 18pt;"><span style="">"Sana bırak dedim." Eline bir taş alıp Alice'in eline vurdu.</span></p>

    <p style="; margin-bottom: 2.4pt; text-indent: 18pt;"><span style="">Alice çığlıklara boğularak fidanı bıraktı. Kayıp aşağıdaki kuru yaprakların üzerini boylamıştı.</span></p>

    <p style="; margin-bottom: 2.4pt; text-indent: 18pt;"><span style="">"Alice. Alice."</span></p>

    <p style="; margin-bottom: 2.4pt; text-indent: 18pt;"><span style="">Alice düşüşün sersemliğiyle başını kaldırıp tepedeki gökyüzüne baktı. Elijah'nın siluetini görebiliyordu. Eğilmiş ona bakıyordu şimdi.</span></p>

    <p style="; margin-bottom: 2.4pt; text-indent: 18pt;"><span style="">"Bunu neden yapıyorsun?" diyerek hıçkırıklara boğuldu. "Neden?"</span></p>

    <p style="; margin-bottom: 2.4pt; text-indent: 18pt;"><span style="">"Kişisel bir şey değil. Sadece ne kadar süreceğini merak ediyorum. Yavru kedinin iskelete dönmesi yedi ay sürmüştü. Seninki ne kadar sürer dersin?"</span></p>

    <p style="; margin-bottom: 2.4pt; text-indent: 18pt;"><span style="">"Bana bunu yapamazsın!"</span></p>

    <p style="; margin-bottom: 2.4pt; text-indent: 18pt;"><span style="">"Hoşça kal Alice."</span></p>

    <p style="; margin-bottom: 2.4pt; text-indent: 18pt;"><span style="">"Elijah! Elijah!"</span></p>

    <p style="; margin-bottom: 2.4pt; text-indent: 18pt;"><span style="">Tahta kapaklar deliğin üzerine kapandı ve tepedeki ay şeklindeki gün ışığı da kapanmış oldu böylece. Son ışık huzmesi de karanlığa teslim olmuştu. Bu gerçek olamaz, diye düşündü Alice. Şaka yapıyor olmalı. Sadece beni korkutmaya çalışıyor. Beni birkaç dakika burada tuttuktan sonra gelip çıkaracak Tabii ki. Elbette geri dönecek.</span></p>

    <p style="; margin-bottom: 2.4pt; text-indent: 18pt;"><span style="">Sonra kuyu kapağının üzerinde bir tıkırtı duydu. Taşlar. Kapağın üzerine taş yığıyor.</span></p>

    <p style="; margin-bottom: 2.4pt; text-indent: 18pt;"><span style="">Ayağa kalkıp yukarı tırmanmaya çalıştı. Kuru bir asma salkımı geçmişti eline ama dal tuttuğu anda avuçlarının arasında un ufak oldu. Toprağı avuçlayıp kendine tutunacak bir şeyler aradı ama bir iki santimden öteye ilerleyemiyordu. Kayıp yeniden düşüyordu sonunda. Çığlıkları karanlığı yırtıyordu.</span></p>

    <p style="; margin-bottom: 2.4pt; text-indent: 18pt;"><span style="">"Elijah!" diye haykırdı.</span></p>

    <p style="; margin-bottom: 2.4pt; text-indent: 18pt;"><span style="">Ama cevap olarak aldığı tek şey tahtanın üzerine yığılan taşların tıkırtısıydı sadece.</span></p>

    <p style="margin-bottom:2.4pt;text-indent:18.0pt"></p>
  </div>
</body>
</html>
